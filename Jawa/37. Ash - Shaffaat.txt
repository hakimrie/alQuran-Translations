1. Demi para Malaikat kang adha baris sap - sapan.
2. Demi para Malaikat kang padha ngimpun mega.
3. Demi kang padha maca al-Quran kelawan eling.
4. He (Manungsa). Sesembahanira kang bener iku mung Allah kang sawiji.
5. Hiya iku pangerane langit lan bumi, lan samu barang kang ana antarane langit lan bumi. Sarta Pangerane panggonan mletheke lan surupe srengenge.
6. Ingsun ngrenggo - ngrenggo langit kang cedhak kanthi lintang pirang - pirang kang padha semlorot.
7. Lan (ing kono ana) pangreksa saking sarupaning syetan kang amelwani.
8. Syethan ora bisa ngrungokake guneme para Malaikat kang ana ing ngendi - endi panggonan.
9. Syetan mahu dipatrapi siksa kang langgeng.
10. Kajaba syetan bisa sawetara bisa ngrungokake sakecap - rong kecap kelawan rikatan hewadene banjur katungka dibalang "Shihab" kang mubyar - mubyar lan natoni.
11. Takono angel endi anggone gawe wong kafir karo gawe bui lan langit? Anggoningsun gawe dheweke (wong kafir) mung saka endhut.
12. Balik sira (Muhammad) banjur gumun ana apa wong kafir ora bisa nerangake mung geguyu.
13. Menawa dipituturi surasaning al-Quran ora manut.
14. Menawa padha handeleng tandha yekti kehelokan (kayata sigare rembulan) padha geguyu.
15. Pangucape, "Iki ora liwat mung sihir".
16. Apa besuk yen aku wis mati utawa wis dadi lemah lan balung, aku bakal diuripake dadi wing maneh?
17. Apa perlu para leluhurku zaman kuna biyen uga padha diuripake kabeh?
18. (Muhammad) Dhawuha, "Padha diuripake kabeh dene kowe padha asor banget".
19. Dhene tangine wong kang wis padha mati iku mung sarana pathake (malaikat Israfil) sapisan bahe, sarta handeleng hala beciking lakune.
20. Padha ngucap (wong kafir): "Hadhuh, cilaka temen aku", (Banjur malaikat dhawuh), "Iki buktine dina Qiyamat".
21. Hiya iki dina pancasaning prakara kang padha kok paido biyen.
22. (Malaikat banjur tampa dhawuh), Sarupane wong kafir para syetan kang dadi panuntun, brahala kang disembah padha klumpukna kabeh.
23. Wong kafir padha nyembah liyane Allah, padha giringen marang dalan marang neraka jahannam.
24. Kabeh padha sira dhawuhana ngadeg ana pinggiring neraka, perlu padha ditakoni panggaweyan kang wis dilakoni.
25. Malaikat kang rumeksa neraka Jahannam banjur takon, "Yogene kowe padha ora tulung - tinulung karo kancamu?"
26. Dino iku won gkafir ora bisa mangsuli mung pasrah bongkokan.
27. Padha pandeng - pinandheng lan tutuh - tinutuh padha kancane.
28. Panutuhe won gkang manut kang dianut, "anggonku manut marang kowe biyen, marga anggonmu hambujuk aku dibondhani supata".
29. Wong kang dianut mangsuli, "Hiya bener nanging kowe ora percaya marang rasul saka karepmu dhewe".
30. Aku ora kuwasa nyegah marang kowe. Tetela kowe kesasar saka karepmu dhewe.
31. Dadi saiki kita kapeksa padha ngrasakake siksa kang wis diancamake biyen, tetep kaya pangandikaning Allah Pangeranku.
32. Aku nasarake marang kowe, nanging aku dhewe hiya kesasar.
33. (Pangandikaning Allah) dado dona iku wong kafir kang manut lan kang dihenut, kabeh padha disiksa.
34. Kaya mangkono anggoningsun nindakake pangadilan marang para kafir.
35. Wong kang padha nyembah brahala manwa krungu pangucap, "Laa Illaaha Illallah" banjur padha gumedhe.
36. Pangucape, "Apa aku padha mareni nyembah brahala, mung marga manut marang nganggit tembang edan".
37. (Pangandikaning Allah) (Muhammad) iku dhawuhake barang kang nyata, temen saka Ingsun cocok kang didhawuhake dening para rasul kang kuna - kuna.
38. (Para wong kafir) Sira kabeh ora wurung bakal ngrasakake siksa kang ngelarani.
39. Ora liwat kang mangono mahu tumanja patrapane kaluputan kang wis padha sira lakoni.
40. Kajaba para kawulaning Allah kang resik mligi pracaya ing Allah.
41. Ana suwarga padha olelh rizki kang tinamtokake.
42. Hya iku woh - wohan pirang - pirang lan nyenyamikan. Wong mukmin padha kajen banget.
43. Ana ing suwarga kang akeh kanikmatan (Suwarga Na'im)
44. Padha linggih ana ing dhampar kencana adhep - adhepan.
45. Padha diladen gelas isi banyu bening saka sumber-sumber.
46. Rupane puth diombe enak banget.
47. Omben - omben mau ora marakake mumet (ora isi alkohol) uga ora marakake mendem.
48. Ing suwarga padha marem handeleng rabine kang endah rupane mripate omba nyengsemake.
49. Kekulitane putih semu kuning memper endhok kang kasimpen becik.
50. Wong ing suwarga padha pandeng - pinandheng lan takon tinakon padha kancane (bab lakune ing donya).
51. Ana kang celathu mangkene, "Kala ing donya kula gadhah konca mahiben bab anggenipun tiyang badhe tangi saking pejah".
52. Wicanten, "Apa kowe ngandel bakal tangine wong kang wis padha mati".
53. Besuk yen wis aku mati sarta wis dadi lemah lan balung, apa nyata aku bakal tampa ganjaran utawa nandhang siksa?
54. Won ging suwarga celathu marang kancane, "Manapa badhe sumerep kawontenipun tiyang ingkan mahiben?"
55. Banjur padha ngungak, ing kono banjur handeleng wong kang maido mau ana telenging neraka jahannam.
56. (Won ging suwarga) padha celathu, "Demi Allah, upama aku kena kok bujuk, kok jelemprongake, mesthi aku cilaka kaya kowe".
57. Upama ora ana pitulunge Allah marang aku, mesthi aku melu digiring neraka kaya kowe/
58. (Wong ing suwarga mahu) celathu, "Punapa kula badhe pejah maleh?"
59. "Kejawi pejah sepisan ing kang sampun kula lampahi rumiyin punapa kula boten badhe dipun siksa?"
60. (Malaikat dhawuh), "Sampeyan boten badhe pejah maleh, langgeng wonten suwarga, punika kabegjan ingkang ageng".
61. Wong kang padha ngelakoni kabecikan murih oleha kabegjan.
62. Sesuguhing Allah suwarga kang mangkono mau becik hendi karo woh zaqqum? (hiya iku woh - wohan neraka).
63. Woh zaqqum mahu Ingsun sediyakake kanggo matrapi para wong kafir.
64. Kayu zaqqum iku tukhul ana telenge neraka Jahim.
65. Mancunge zaqqum mau memper hendasing syetan.
66. Wong kafir padha kapeksa mangan woh zaqqum mau, nganti kebak wetenge.
67. Sawise mangan banjur ngelak banget nuli padha ngome wedang kang luwih panas.
68. Banjur padha bali marang panggonane lawas ana ing neraka Jahim.
69. Wong kafir mau padha katemu para leluhure kang uga padha kesasar.
70. Anggone manut leluhure kelawan rerikatan tanpa dipikir.
71. Pawa wong kuna sadurunge wong kafir mau kang akeh padha kesasar.
72. Tur Ingsun wis ngutus para nabi, nyurup - nyupake lan ngelingake marang para wong kafirm mau, nanging ora dipahelu.
73. Mara sira delenga, kapriye kadadeyane wong kafir kang wis dielingake meksa ora mahelu.
74. Kajaba kawulaning Allah mukmin lan resik atine (kalis saka siksa).
75. Nuh wis matur marang Ingsun nyuwunake patrapaning para ummate kang padha maido. Ingsun iki kang marengake panyuwun kang becik dhewe.
76. Insun paring selamet marang Nuh dalah para wargane selamat saka kasusahan gedhe.
77. Ingsun dadekake turune Nuh wong kang nerusake ketrunane.
78. Ingsun ngelestarekake kanggo Nuh kahutamane, hangalembana dening para nabi lan ummate kang keri - keri.
79. Sak isining alam kabeh padha memuji, "Allah muga paringa selamet marang Nuh."
80. Kaya mangkono anggoningsun males marang wong kang padha gawe kabecikan.
81. Nuh iku kalebu hewone para kawulangsin kang padha percaya.
82. Liyane Nuh dalah para wargane, kabeh padha Ingsun tumpes sarana banjir topan.
83. Dene kang kalebu ngleluri uwiting agamane Nuh iku Ibrahim.
84. Awit Ibrahim iku madhep ing Pangerane kelawan ati kang mulus (ora kaworan maro tingal).
85. Dhek samana Ibrahim matur marang Bapakne, lan pitutur marang ummate, "Sampyan punika sami nyembah punapa?"
86. "Kenging punapa sampeyan hanjarang wicanten dora, nyembah sanesipun Allah, inggih punika brahala?"
87. "Kados pundi panginten sampeyan, punapa pangeraning jagad punika badhe kendel kemawon boten nyiksa?"
88. (Ibrahim) banjur handeleng lintag sak gebyaran (karepe nyatakake barang kang ghoib saka kaweruh palintangan).
89. Nuli celathu, "Kula punika badhe sakit".
90. Banjur ummate (Ibrahim) padha ningal lunga ngungkurake.
91. (Ibrahim) nuli noleh marang brahala sesembahaning para ummate kang padha disajeni pangan, serta celahu, "Ya gene kowe padha ora gelem mangan?"
92. "Ya gene kowe padha ora tahu celathu".
93. (Ibrahim) tumuli hanggebug seru marang barahala nganti pecah.
94. Para ummate (Ibrahim) banjur padha bali rerikatan.
95. Ibrahim celathu, "Ya gene kowe padha nyembah brahala, gegaweyane tanganmu dhewe?"
96. Allah iku kang gawe awakmu lan samu barang gegaweyanmu.
97. Ummate Ibrahim celathu, "Sarehne Ibrahim iku makewuhi anggonku padha nyembah brahala, saiki gawekna panjaga nuli cemplunna ing geni".
98. Karepe ummate Ibrahim, geni mau dienggo maheka dheweke, nanging para ummate mahu weksasane Ingsun dadekake asor (paekane ora tumama, geni dadi anyep, Ibrahim metu saka ing geni kelawan selamet).
99. Ibrahim celathu, "Aku sowan marang ngarsaning Allah Pangeranku ing tembe Allah paring pituduh dalan bener marang aku".
100. Dhuh Pangeran kawula paduka mugi paring akan sahe dumateng kawula.
101. Ingsun banjur ambebungan (marang Ibrahim) diparingi weruh yen arep dhuwe anak lanang kang becik kelakuane (aran Ismail) bekti marang wong tuwane tur welasan.
102. Bareng Ismail wis bisa melayu handherek Ibrahim, tumuli tutur marang dheweke, "He anakku, weruhana aku tampa dhawuhing Allah ana ing pangimpen, didhawuhi hambeleh, kapriye panemumu?" Ismail matur, "Dhuh Bapak, prayoginipun lajeng panjenengan hestokaken dhawuhing Allah wahu (mragat kula). Manawa Allah marengaken panjenengan badhe pisa tatagipun manah kula."
103. Bareng dheweke sak keloron padha manggakake apa sakersane Allah lan Ibrahim wis nurokake miring Ismail habantal pipine (nyata kesabarane).
104. Ingusn banjur nimbali, "Hai Ibrahim".
105. "Temen sira wis ngestokake dhawuh ana pangimpen samono uga sarupane wong kang ngelakoni kabecikan, padha Ingsun paringi ganjaran".
106. Parentahingsun kang mangkene iki , teela coba kang gedhe.
107. Banjur Ingsun lironi wedhus kang gedhe, dadi hambeleh wedhus mahu.
108. Ingsun glestarekake jenenge Ibrahim lan kahutamane, hangalembana dening para nabi lan para ummat kang keri - keri.
109. Kabeh padha memuji, "Allah muga paringa selamet marang Ibrahim".
110. Kaya mangkono anggoningsun males marang wong kang padha gawe kabecikan.
111. Satemene Ibrahim iku ewone kawulaningsun kang padha percaya.
112. Ingsun hambebungah (Ibrahim) manawa Ishak Ingsun junjung dadi nabi kalebu ewone wong kang becik.
113. Ingsun hamberkahi (Ibrahim) lan uga Ishak, anak turune nabi loro mau ana kang becik, percaya marang Insun, lan anak kang kafir, tetela nganiaya marang awake dhewe.
114. Lan satemene Ingsun wis paring kabungahan marang Musa, lan Harun, (sakarone ingsun junjung dadi nabi).
115. Lan Ingsun selamaetake Musa lan Harun lan kaume padha kalis saka pakewuh gedhe.
116. Ingsun tulungi wong Bani Israil kabeh ngalahake (Fir'aun) dadi wong sing menang.
117. Ingsun maringi kitab (Taurat) kang luwih cetha.
118. Lan Ingsun paringi pituduh dalan bener.
119. Lan Ingsun nglestarekake jenenge (Musa lan Harun) lan kahutamane hangalembana dening para nabi lan ummat kang keri - keri.
120. Kabeh padha muji Allah muga paringa selamet marang Musa lan Harun.
121. Kaya mangkono anggoningsun amles marang wong kang gawe kabecikan.
122. Satemene (Musa lan Harun) mahu hewone para kawulaningsun lan kaume padha kalis saka pakewuh gedhe.
123. Sateme Ilyas iku hewone para utusan.
124. Iku sira caritakna lelakone, nalika pitutur marang para ummate, "Ya gene kowe ora padha bekti ing Allah?"
125. Ya gene kowe padha nyembah brahala aran Bangal, ora gelem nyembah Pangeran kang gawe saupane kang dumadi kelawan sempurna, ngungkuli kang padha gagaweyan kabeh?
126. Hiya iku Allah Pangeanmu lan Pangerane para leluhurmu ing zaman kuna.
127. Para ummat mau padha maido (marang Ilyas), mulane ing tembe padha dicemplungake (neraka).
128. Mung para kawulaning Allah kang padha resik atine (padha selamet saka siksa neraka).
129. Ingsun nglestarekake jenenge (Ilyas) lan para ummat kang keri - keri.
130. Kabeh padha memuji, "Allah muga paring selamet marang Ilyan lan wargane".
131. Kaya mangkono anggoningsun males marang wong kang padha gawe kabecikan.
132. Satemene Ilyas iku kalebu hewone kawulaningsun kang padha percaya.
133. Lan maneh Luth hewone padha utusaningsun.
134. Sira nyaritakna lelakone Luth mahu, nalika Ingsun paringi selamet dalah para wargane kabeh kalis saka siksaningsun.
135. Kajaba wong wadon tua rabine Luth, iku keri melu nandhang siksa.
136. Ingsun nuli numpes ummate Luth liya - liyane.
137. Sira mesthi padha handeleng patilasane (ummate Luth), nalika sira melaku ngliwati apnggonane ing wayah esuk.
138. Lan ing wayah wengi, ya gene sira padha ora anggagas.
139. Satemene Yunus iku hewone para utusaningsun.
140. Elinga nalika dheweke (Yunus) mutung (ninggal gaweyan) lakune pelayaran munggah perahu kebak momotan.
141. Ana segara tinempuh angin ribut. Wong ing perahu padha diundhi (kang enthuk undhi dicemplungake sagara). Yunus katiban undhi (banjur dicemplungake).
142. Nuli ana iwak gedhe (Nun) nguntal minangka matrapi anggone mutung.
143. Upama Yunus ora eling nyebut Maha Suci ing Allah.
144. Mesthi tulus ana ing wetenge iwak Nun, nganti qiyamat.
145. Mulane banjur Ingsun wetokake saka wetengen iwak gedhe (Nun) ana ing gisiking segara awake ngelumpruk kaya wong lara.
146. Ingsun banjur nukulake wit Yaktin (Waloh) kanggo ngeyubi.
147. Nuli Ingsun dhawuhi mulang nyurub - nyurubake marang wong kang cacahe sakethi (ewon).
148. Banjur padha ngestokake dhawuhing Allah kang diemban dening Yunus, mulane padha Ingsun paringi kabungahan nganti tekan patine.
149. (Muhammad) sira handangu marang wong kafir, "Apa hiya pangeranmu peputra putri lan kowe padha duwe anak lanang?"
150. Apa nyata Ingsun gawe Malaikat wadon, sarta wong kafir padha handeleng dhewe?
151. Awit saka gorohe dhewe wong kafir padha ngucap.
152. "Allah iku peputra", pangucape mangkono iku goroh.
153. Apa panjenengane iku milih putra wadon ngungkuli putra lanang ?
154. Ya gene kowe nganggep: kapriye ta anggonira padha mancasi?
155. Ya gene kowe ora padha gelem mikir - mikir?
156. Apa kowe padha duwe tandha yekti kang cetha (anggone mertandhani yen Allah iku peputra)?
157. Yen dhasar bener panemumu iku, mara hendi kitabmu kang mratelakake kaya panemumu mau?
158. Wong kafir padha nganggep yen Allah lan jin iku tunggal bangsa. Satemene jin mau wis padha weruh yen dheweke ing tembe padha dicemplungake (neraka).
159. Allah iku Maha Suci, adoh banget yen kaya panganggepe wong kafir.
160. Kajaba para kawulaning Allah kang padha resik atine.
161. He wong kafir, kowe lan barahala sesembahanmu;
162. Kowe kabeh ora bisa hanjlomprongake sawijining wong.
163. Kajaba wong kang wis pinasthi kacemplungake ing neraka.
164. Pangucape malaikat: "siji - sijining kancaku malaikat mesthi duwe panggonan kang tinamtokake".
165. Aku iki padha ngadhep sap-sapan (ngabekti ing Allah).
166. Aku iki padha nyebut, "Maha Suci" ing Allah.
167. Sanadiyan padha celathu mangkene:
168. "Upama aku nyekel kitabe para nabi zaman kuna".
169. "Mesthi aku dadi kawulaning Allah kang ngabekti, kelawan ati resik".
170. Wong kafir mau banjur padha maido (al-Quran) mulane ing tembe bakal weruh (kadadeyane awake).
171. Papestheningsun marang kawulaningsun kang dadi utusaningsun wis tetep.
172. Para utusaningsun mau bakal padha ditulungi Allah.
173. Dene wadiyabalaningsun bakal padha menang.
174. Mulane wong kafir iku sira tokna bae, nganti ana dhawuhingsun perang.
175. Wong kafir mau sira delenga bahe (nalikane tinempuh siksa) dheweke uga padha handeleng (kawusaning awake).
176. Ya gene wong kafir padha nantang nyepetake siksaningsun?
177. Nalikane siksa nempuh marang si kafir ing dina esuk (Sangir) nyata hala banget tumrap kang wis dielingake (nanging ora ngelakoni).
178. Saiki si kafir tokna bae nganti ana dhawuhingsun perang.
179. Ing tembe yen tinimpuh ing siksa sira delenga bahe, si kafir uga bakal handeleng kawusaning awake.
180. Allah Pangeranira kang kagungan kamulyan, Maha Suci, adoh banget yen kaya panganggepe (si kafir).
181. Para utusaning Allah muga padha diparingana slamet.
182. Sakabehing puji konjuk ing Allah Pangerane alam kabeh.
