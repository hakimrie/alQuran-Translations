1. Demi angin kang ngumbulake bledhuk kang mabul - mabul.
2. Demi mega kang gawa banyu udan.
3. Demi perahu kang mlaku ana banyu kelawan gampang.
4. Demi Malaikat kang andum rizki lan udan.
5. Anggonira padha diprasetyani lan diancam dening Allah mesthi bakal kelakon.
6. Pituwase laku hala lan becik mesthi bakal kelakon.
7. Demi langit kang ana dalane kanggo mlaku lintang - lintang.
8. Anggonira padha bedha - bedha panemu (bab Muhammad lan al-Quran)
9. Wongkang kena digorohi, hiya sida didohake (saka al-Quran lan Nabi Muhammad).
10. Wongkang padha goroh mau didohake saka rahmate Allah.
11. Wongkang padha kesilep bodho padha lali.
12. Padha takon, "benjing punapa kalampahanipun Kiamat?"
13. Hiya iku dina nalikane (wong kafir) padha disiksa ing neraka.
14. (Lan padha dawuh) iki siksa kang padha sira kesusokake biyen, padha rasakna.
15. Sarupane wongkang bekti ing Allah ana suwarga kang ana bengawane mili.
16. Padha nampani ganjaran paringe Pangeran, dheweke mau sadurunge mlebu suwarga padha nglakoni penggawe becik.
17. Wong Mukmin mau yen bengi anggone turu mung sethithik.
18. Lan yen wayah sahur (seprapating wengi kang wekasan) padha nyuwun pangapuraning Allah.
19. Bandhane disediakake dadi duweke wong miskin kang jejaluk lan wong melarat.
20. Bumi iku panggonan gumelare tondha yekti tumrap wong kang terang susurupane kang mratandani kuasaning Allah.
21. Apa sira ora tau deleng kang ana ing awakira?
22. Rizkimu lan pituwasing laku kang disediakake marang sira padha ana ing langit.
23. Demi Pangerane bumi lan langit, sabarang kang diprasetiakake marang sira , mesthi, kelakon nyata kaya anggonmu bisa kandha wis tanpa mamang.
24. (Muhammad) Apa wis weruh cerita dayohe Ibrahim yaiku (malaikat - malaikat) kang dimuliakake?
25. Nalika padha mlebu ing omahe Ibrahim padha ngucap "Salamun", Ibrahim uga mangsuli "Salamun" sarta takon, "sampiyan sinten kula dereng sumerep?"
26. Ibrahim nuli noleh marang rabine, kang nuli ngeladekake pedhet lemu kang wis diolah mateng.
27. Nuli disuguhake marang dayohe, diaturi dhahar (nanging ora kersa).
28. Ibrahim banjur wedi marang dayohe. Dayohe banjur matur, "Panjenengan sampun ajrih". Dayohe banjur bebungah diwenehi kabar bakal duwe anak lanang akeh kaweruhe.
29. Rabine (aran Sarah) kaget nuli maju lan gumun metek rahine. Pangucape, "Kula sampun pikun (90 tahun) laki kula inggih gabuk (umu 120 tahun) punapa yekto kula sambut manak?"
30. Para dhayohe padha mangsuli, "Sampun mekaten pangandikanipun Pangeran panjenengan (sampun mesthi kelampahan) Allah punika Maha Wicaksana tur Nguningani samu kawis".

JUZ KAPING PITULIKUR
31. Ibrahim takon, "Kawaji punika panjenengan dipun utus punapa?"
32. Para Malaikat padha mangsuli, "Kula diutus numpes para kafir ummatipun Luth".
33. Kula kakersakaken jawahi sela utawi banon dhateng tiyang kafir wau.
34. Sela wau sampun dipun cireni dening Pangeran panjenengan kangge (nyirnakaken) para tiyang tumindak kesangetan. (Selanipun sampun dipun paringi nami - nami ingkang badhe kataman sela wau).
35. Sapunika kula perlu nyingkiraken para mukmin ingkang sami wonten ngriku.
36. Salebethipun kitha mriku kula boten manggih kajawi namung satunggal griyanipun tiyang ingkang sampun sumarah (Islam).
37. Kula lajeng nilar tetilas wonten ngriku supados dados ayat tandha yektosipun (anggen kula numpes ummatipun Luth) dadosa penget dhateng para tiyang ingkang ajrih siksa ingkang nyakiti.
38. Dene cerita lakone Musa uga dadi tandha yekti maneh yaiku anggone Ingsun utus nyurup - nyurupake marang Fir'aun kanthi tandha yekti kang cetha.
39. Fir'aun sabalane padha maido, pangucape, "Musa iku yen dudu juru sihir ya wong edan".
40. Fir'aun lan sabalane padha ingsun tumpes sarana disilepake ana segara, sebab dheweke nindakake gaweyan kang hina.
41. Lan maneh lelakone wong 'Aad uga dadi tandha yekti nalika Ingsun ditekani angin kang ngrusakake.
42.Angin mau manwa nerjang wong 'Aad utawa darbeke, endi kang katrajang mesthi katiwasan.
43. Cerita tumpese wong Tsamud (ya dadi tandha yekti sawise belih ontaning Allah) banjur didhawuhi padha bungah - bungaha nganti tekan mangsane.
44. Wong Tsamud mau wis kebacut gumedhe, nglakoni dhawuhe Pangerane, mulane banjur tumpes dening bledheg kabeh padha deleng dheweke.
45. Sawise katekan siksa (wong Tsamud) ora bisa ngadek lan mlaku ora ana kang katulungan.
46. Sadurunge Ingsun numpes ummate Nuh, awit padha duraka kafir.
47. Langit Ingsun tekake kelawan kuasaningsun, Ingsun iki kuasa kang sabenere.
48. Dene bumi iku Ingsun gawe gelar, Ingsun iki becik - becike kang hanggelar.
49. Samu barang kang dumadi iku akeh kang Ingsun gawe jodhon (lanang - wadon) supaya sira padha mikir.
50. Mulane padha gelis (age - age) ngistokake dhwuhing Allah Ingsun iki ngelingake kelawan cetha terang saka Allah.
51. Lan aja padha mangro tingal mangeran liyane Allah, Ingsun iki ngelingake kelawan cetha terang saka Allah.
52. Mangkono uga wong kuna saben katekan Rasul mesthi padha ngucap, "Kang ngaku Rasul iku yen ora juru sihir hiya wong edan".
53. Apa dheweke padha mekas marang liyane padha dikon ngucap hala marang Rasul? Wong kang ngucap mangkono iku tetep wong padha kesasar.
54. Mulane padha malengosa marang wong mangkono mau sira wis ora kahinan awit wis mratakake dhawuh.
55. Lan sira tetap ngelingake awit pepiling iku migunani marang wong mukmin.
56. Anggoningsun gawe jin lan manungsa karsaningsun supaya padha bektia marang Ingsun.
57. Titah mau ora Ingsun kersakkae golek rizki konjuk ing Ingsun, lan Ingsun oran ngersakake kanggo ngingoni aku.
58. Satemene Allah iku paring rizki tur prakosa banget.
59. Sarupane wong kang nganiaya awake dhewe iku duwe bagian siksa kaya bageyan kancane wong kafir kuna (kang wis padha tumpes) dadi wis ora anggege siksa.
60. Siksa kang abot patrapane para wong kafir besuk qiyamat kang wis ditemokake dening Allah.