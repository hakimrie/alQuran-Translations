1. Demi wayah bangun esuk.
2. Demi malem tanggal sepuluh (sasi Dzul Hijjah).
3. Demi cacah genep lan cacah ganjil.
4. Demi wengi kang kawitan lan wekasan.
5. Anggoningsun supata mangkono mau (sing bisa ditampa) wong kang ana akale.
6. Sira apa ora andeleng Allah Pangeranira anggone numpes wong 'Aad.
7. (Bongsa) Iram, tur padha gagah prakosa lan gedhe dhuwur.
8. Kang ing negara (liyane) ora ana kang diparingi kaya mangkono.
9. Lan (marang bangsa) Tsamud, kang anatah watu ing jurang - jurang.
10. Lan anggone numpes Fir'aun kang duwe bala.
11. Kang atindak gumedhe ana ing negara - negara.
12. Banget anggone gawe rusak ana ing negarane.
13. Allah Pangeranira banjur nurunake siksa warna - warna marang dheweke.
14. Satemene Allah Pangeranira angawasake.
15. Wondene manungsa iku manawa dicoba dening Pangerane anyoba marang awake, nuli maringi kamulyan lan kamukten banjur kondha, "Pangeranku mulyakake aku".
16. Nanging samongsa dicoba (liyane) banjur rejekine dicumpi banjur kondha, "Pangeranku anginakake aku".
17. Ora! nangeng kowe padha ora gelem welas asih marang bocah yatim.
18. Lan ora akon aweh pangan marang wong miskin.
19. Lan padha ngukub tinggalane wong mati kelawan banget.
20. Lan padha dhemen banget bondho.
21. O, samongsa bumi rinemuk ajur - mumur.
22. Parentahe Pangeranira kaleksanan lan malaekat jejer - jejer.
23. Ing dina iku neraka Jahan ditekakake. Ing dina iku wong bakal eling nanging apa gunae eling iku?
24. Dheweke bakal kondha, "O, bok aku iki biyen duwea ngamal kanggo uripku saiki iki".
25. Ing dina iki ora ana wong bisa nguasani siksaning Allah.
26. Lan ora wong bisa nyentosani kaya anggone nyentosani Allah.
27. E, jiwa kang tentrem!
28. Sira baliya seba ing ngarsane Pangeranira, kelawan lega, tampa ganjaran, tur kalilan marga saka lakunira becik.
29. Sira malebua golongane para kawulaningsun kang becik.
30. Lan malebua ing suwarganingsun.