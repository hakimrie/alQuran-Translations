1. Dheweke (Muhammad) mrengut lan mlengos.
2. Amarga katekan wong kang wuta (asma Abdullah bin Ummi Maktum).
3. Saka apa sira weruh karepa si wuta mau, bok menawa bakal suci atine.
4. Utawa nganggep wewulang mau migunani.
5. Dene wong kang sugih bandha.
6. Sira resep marang wong mau.
7. Wong kang sugih banda mau anggone ora bisa resik atine ora mekewuhi sira.
8. Dene wong wuta kang gagancangan sowan.
9. Iku wong sing taat (tunduk).
10. Sira klewa - klewa marang wong wuta mau.
11. Aja mangkono, iku weweulang, marang prakara dumadi.
12. Sing sapa gelem ngistokake.
13. Kasebut sajeroning Kitab kang mulya (al-Qur'an).
14. Linuhurake, sinucekake.
15. Ing tangen juru tulis.
16. Minulya, tulus.
17. Binendon manungsa iku! saiba olehe ora weruh panarima.
18. Saka barang apa ta kadadeyane?
19. Saka nutfah, Panjenengane kang dadekake lan aparing kekuatan marang dheweke.
20. Dene (prakara) dalan, Panjenengane anggampangake tumrap dheweke (dalan lahire bayi).
21. Sawise dadi manungsa Allah banjur mateni nuli dipendhem.
22. Ing tembe manawa Allah ngersakake banjur nguripake wong sing wis mati mau.
23. Temen dheweke iku ora ngestokake parentahe Allah.
24. Manungsa padha delenga pangane kang padha dipangan.
25. Ingsun ngesokake banyu udan saka mega.
26. Sawise udan tumurun, bumi banjur padha pecah metu thetukulane.
27. Ingsun banjur nukulake wiji ana bumi.
28. Lan anggur sarta woh kang migunani.
29. Lan wit zaitun, apa dene wit kurma.
30. Lan palemahan kang ana kayone gadhe.
31. Lan warna - warna woh - wohan, lan suket panganing raja kaya.
32. Kabeh dadi bebungah, panganira lan raja kayanira.
33. Ing besuk nalika teka peteking dina qiyamat.
34. Dinane wong aninggal lumayu sadulure.
35. Lan ngedohi bapa - biyunge.
36. Lan ngedohi bojone apadene anak - putune.
37. Ing dina iku siji-sijining wong padha golek selamete awake dhewe - dhewe, ora mikir liyane.
38. Akeh rahi kang mencorong cahyane.
39. Gumuyu tur katon bungah (hiya iku para mukmin).
40. Ing dina iku uga akeh rahi kang kaya geluprut lemah.
41. Saking dening ireng lan petening hulate.
42. Hiya iku wong kang padha kafir lan anglakoni panggawe ala.