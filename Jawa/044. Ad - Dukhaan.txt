1. Haa miim.
2. Demi Kitab Al-Quran kang nerangake.
3. Ingsun nurunake kitab al-Quran mau ana ing wengi kang berkah, Ingsun ngelingake manungsa kelawan al-Quran.
4. Sarupaning perkara kang tinamtokake padha dipilah - pilan kanthi wicaksana.
5. Dipilah - pilah terang saka Ingsun, Ingsun kang ngutus para Rasul.
6. Minangka sih piwalesing Pangeranira, satemene Allah iku mireng tur nguningani samu barang.
7. Kang ngratoni bumi lan langit lan samu barang kang ana antarane, menawa sira wis terang (yakin).
8. Ora ana sesembahan kelawan bener kajaba mung Allah kang nguripi lan mateni yaiku Pangeranira lan leluhurira ing zaman kuna biyen.
9. (Wong kafir) padha mamang bakal uripe wong kang wis padha mati sarta nggeguyu.
10. Sira mung ngentenana qiyamat nalika langit lan bumi ngetokake kebul ngebaki antarane langit lan bumi.
11. Kebul mau nampek manungsa, siksa kang nglarani.
12. Manung mau banjur munjuk ing Allah, "Pangeran kawula, Paduka mugi ngluwarna kawula saking siksa punika, sapunika kula sami pitados".
13. Manungsa wis padha didhawuhi terang dening Rasul mulane nalika turuning siksa panelangsane ora migunani.
14. Banjur padha mlengos (marang Muhammad) Pangucape, "Iku muride wong edan".
15. Hiyata, Ingsun hentas saka siksa sawetara, nanging sira banjur bali kafir maneh.
16. Ing kono Ingsun niksa marang wong kafir sarana nandukake gegaman kelawan sengit.
17. Biyen sadurunge dheweke (wong Mekkah) Ingsun nyoba Fir'aun sabalane kang mulya (Musa lan Harun).
18. (Dhawuhe Musa), Para kawulane Allah, aku iki utusaning Pangeran, dipercaya nerangake marang kowe padha mituruta marang aku.
19. Lan kowe aja padha lumuhur - luhur ora gelem ngertekake dhawuhe Allah, tekaku iki kanthi tandha yekti kang terang. Mratandhani yen aku iki utusane Allah.
20. Aku nyuwun pitulung ing Allah Pangeranku lan Pangeranmu aja nganti kok balangi watu.
21. Manawa kowe padha ora ngandel marang aku, mung aja nandukake pihala wae.
22. (Musa) munjuk ing Pangerane mratelakake yen Fir'aun sabalane padha puguh kafir (muga ditindakna ana kang dadi bener).
23. (Dhawuhing Allah marang Musa), "Sira lan para kawulaningsun padha lungaa (saka Mesir) mangkata ing wayah wengi sira bakal diburu".
24. Menawa sira tekan segara gitikna kelawan tekenira banyune mesthi piyak. Satemene Firaun sabalane bakal Ingsun tungkepi banyu ana satengahe segara.
25. Fir'aun ninggal palemahan lan kali pirang - pirang kang mili (ing Mesir).
26. Lan ninggal tetanduran lan gedhung pirang - pirang kang indah.
27. Lan ninggal bondho akeh kang mane dianggo bebungah.
28. Wis mangkono karsaningsun tininggalane Fir'aun sabalane mau, Ingsun paringake dadi warisan marang wong liyane.
29. Bumi lan langit ora nangisi kasangsarane Fir'aun tumpes tanpa disrantekake maneh.
30. Wong Bani Israil wis padha Ingsun paringi slamet saka siksa lan siya - siya.
31. Saka panggawane Fir'aun kang kebangeten anggone gumedhe.
32. Satemene wong Bani Israil mahu padha Ingsun pilih, kaparingan kaweruh lan kapinteran akeh ngungkuli wong sajagad.
33. Lan Ingsun gelari kahelokan akeh kang tetela dadi coba.
34. Satemene dheweke (wong turun Qurais) iku temen - temen padha ngucap.
35. "Anggonku mati mesthi mung sapisan wae, ora bakal diuripake".
36. Yen pangucapmu mau bener pada uripna para leluhurku kang wis padha mati.
37. Apa dheweke (wong musyrikin) luwih gagah prakosa lan sugih karo ummate Tubba' lan para ummat sadurunge. Hewa dene kabeh padha ditumpes awit padha kafir.
38. Anggon-Ku gawe bumi lan langit apadene barang kang ana antarane ora dolanan tanpa gawe.
39. Anggon-Ku gawe bumi lan langit mau wis mesthi ana gunane, nanging kang akeh padha ora weruh.
40. Satemene besuk Qiyamat nalikane para kawulaningsun padha dipisah - pisah dina mau dadi karampungane perkara kabeh.
41. Hiya iku dina nalikane para sanak utawa mitra padha ora bisa tulung - tinulung apa - apa, ora bisa nulak siksaning Allah.
42. Kajaba wong kang diasihi Allah hiya iku para mukmin, satemene Allah iku Maha Mulya tur Maha Asih.
43. Satemene wit Zakkuum.
44. Dadi pangane wong duroko.
45. Rupane koyo lengo kang reged, yen dipangan ana sajeroning weteng umub.
46. Kaya dene umube wedang.
47. (Wahai neraka) Wong kafir iku cekelen banjur laraken marang tengahe neraka jahim.
48. Nuli padha grujugen wedang, siksa saka dhuwuring endhase.
49. (Hai wong kafir), Rasakna siksaningsun, awit ngaku maha mulya tur wicaksana.
50. Siksa iki kang padha sira paido biyen.
51. Sarupane wong kang padha bekti ing Allah, ana panggonan tentrem.
52. Hiya iku ana ing suwarga kang ana bengawane mili.
53. Padha nganggo sandhangan sutra tipis lan kandel, serta padha patemon karo kancane.
54. Wis mangkono karsaningsun wong mukmin padha diparingi jodho widadari kang mripate blalak - blalak.
55. Wong mukmin mau ana suwarga jaluk woh - wohan warna - warna marang kang ngladeni, woh - wohan mau ora bisa entek.
56. Ing suwarga ora bakal nglakoni mati salawase, kajaba mati sapisan kang wis dilakoni ing donya. Allah ngreksa wong mukmin ora kacemplung neraka Jahim.
57. Iku minongka sih kanugrahane Pangeran aran kabegjan kang gedhe.
58. Surasaning al-Quran iki Ingsun gampangake tembungira (Arab) supaya manungsa padha nampani pitutur.
59. Sira ngentenana pitulunging Pangeranira, wong kafir hiya padha ngarep - arep rusakira.