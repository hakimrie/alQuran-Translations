1. Sakehing pangalembana (puji) iku konjuk ing Allah, kang wis nitahake langit lan bumi lan kang ndamel peteng lan padhang, nanging wong-wong kafir iku padha nyekuthokake marang Pangerane.
2. Panjenengane Allah iku kang nitahake ing sira kabeh saka lemah, nuli panjenengane nemtokake neptune matinira. Dene katemtuaning manungsa anggone bakal ditangekake saka ing pati, iku mung ana astane Allah piyambak, ewadene sira kabeh (wong kafir) padha mamang.
3. Lan Panjenengane Allah iku kang jumeneng Pangeran ana ing langit lan bumi. Panjenengane nguningani barang kang padha sira umpetake lan sira katonake (lahirake), sarta Panjenengane nguningani kabeh barang kang sira tindakake.
4. Para wong kafir mau menawa katekan tandha yekti saka Pangerane, mesthi padha mlengos.
5. Para wong kafir mau nalikane katekan barang kang hak (Qur'an), padha maido. Mulane besuk mesthi padha katekan siksa kang nggegirisi, siksane mau jalaran saka tumindake anggone gawe geguyon marang barang kang hak (Qur'an).
6. Wong kafir mau padha ora samurup para wong kuna sakdurunge dheweke mau kang nalika semana padha Ingsun paringin panggonan ana bumi kang ora Ingsun paringake marang sira, sarta padha Ingsun paringi udan deres saka langit, lan Ingsun ngilekake bengawan ana sangisore omahe. Wasana wong mau kabeh padha Ingsun sirnakake marga dosane anggone padha maido para Nabi. Sawise Ingsun sirnakake, panggonan mau banjur Ingsun titahake wong liya minangka kanggo gentine.
7. Lan supama Ingsun nurunake Kitab marang sira (Muhammad) rupa tulisan ana kertas, wong kafir banjur padha nggepok tulisan mau klawan tangen, mesthi bajur padha ngucap: "Iku dudu barang-barang, Satemene tetela mung sihir bae".
8. Wong-wong kafir padha ngucap: "Yagene ora ana Malaikat kang diutus?" (nyekseni menawa Nabi Muhammad iku temen), (Pangandikane Allah), "Umpama Ingsun ngutus Malaikat (kaya karepe si kafir mau) mesthi sarupane perkara banjur dirampungi padha sanalika. Wekasane para wong kafir mau tanpa disrantenake tobate".
9. Lan umpama Ingsun miji Utusan Malaikat, mesthi Malaikat kang Ingsun piji dadi Utusan mau Ingsun ganti rupa Manungsa (supaya para manungsa bisa weruh rupane). Yen mengkono manungsa anggone padha nyamarake marang Utusan mau, uga Ingsun gawe nyamar.
10. (Muhammad) Satemene para Rasul sadurungira uga padha digeguyu dening para Umate, (kaya sira mengkono). Dene wong kang padha nggeguyu mau padha dituruni siksa, minangka patrapane anggone nggeguyu.
11. (Muhammad), sira dhawuha: "Padha anjajaha ing bumi, lan padha ndelenga sarupane patilasane wong kuna. Sira bakal mangerti kepriye kedadeyane wong kang padha maido para Rasul".
12. (Muhammad) sira dhawuha: "Isining langit lan bumi iki kagungane sapa?" (menawa wong kafir ora bisa mangsuli kang bener), sira dhawuha: "Kabeh iki kagungane Allah. Allah nemtokake marang panjenengan piyambak, mesthi paring sih kamurahan marang kawulane. Ewadene besuk dina Qiyamat, Allah bakal ngimpun (nglumpukake) sira kabeh, ora mamang-mamang maneh kelakoane. Dene wong-wong kang wis pinasthi awake cilaka mesthi padha ora percaya ing Allah".
13. Samu barang kang wujud tinemu ing rina lan wengi, iku kabeh kagungane Allah. Allah iku Midhanget sarta Ngudaneni.
14. (Muhammad) Sira dhawuha: "Apa (pantes) ingsun gawe Pangeran saliyane Allah kang nitahake langit lan bumi, sarta Panjenengane kang paring pangan, lan ora ana wong kang nyaosi dhahar marang Panjenengane?" Dhawuha (Muhammad) Satemene aku didhawuhi supaya dari wiwitane wong kang Islam, lan aja dadi golongane wong kang padha nyekuthokake marang Pangeran.
15. (Muhammad) sira dhawuha: Satemene Ingsun wedi marang siksa kang banget abot ana dina kang gedhe pakewuhi (Qiyamat) menawa kongsi duraka marang Pangeranku.
16. Ing dina iku sapa diluputake (didohake) saka siksa tetela wong kang disihi dening Allah. Kang mangkono iku aran pikantuk kabegjan kang ceta.
17. Menawa Allah nyandangi pakewuh marang sira, ora ana kang bisa mbekas pekewuh mau kajaba mung Allah piyambak. Dene Allah kepareng ngresakake kabecikan marang sira, ora ana kang bisa murungake keleksananing kabecikan mau. Allah iku nguawasani marang samu barang.
18. Lan iya Panjenengane iku kang kagungan sifat Murba Wasesa marang kabeh kawulane. Lan Panjenengane iku Maha WIcaksana sarta Waspada.
19. He Muhammad, sira dhawuha: Sapa kang anggone nekseni kuwat dhewe? (Menawa wong kafir padha ora bisa mangsuli pratitis), sira banjur dhawuha: Sumurupa, kang kuwat dhewe anggone nekseni iku Allah. Mungguh pasulayan Ingsun lan sira kabeh, Allah nekseni temen angon Ingsun dadi Utusane Allah. Ingsun diparingi wahyu kitab Qur'an, supaya Ingsun enggo medeni marang sira kabeh, lan marang sadhengaha kang katekan kitab Qur'an iki. Sira apa padha nekseni menawa ana Pangeran maneh saliyane Allah? Lan sira dhawuha maneh: "Manawa ingsun ora nekseni mangkono. Pangeran iku mung siji Allah. Satemene Ingsun ora magepokan (bebas) anggon sira padha musyrik".
20. Wong-wongkang Ingsun paringi Kitab (Taurat lan Injil) iku padha mangerti marang Nabi Muhammad kaya anggone padha mangerti marang anak-anake. Dene wong kang padha gawe kapitunan marang awake dhewew, yekti dheweke iku ora padha diarani wong kang padha iman (percaya).
21. Ora ana wong kang luwih nganiaya marang awake dhewe kajaba wong gawe-gawe celathu goroh diakokake terang saka Allah. Satemene wong kang padha nganiaya marang awake dhewe iku mesthi padh ora oleh kabegjan.
22. Lan maneh sira nyritakna dina Qiyamat, ing kono para titah padha Ingsun tangekake saka pati, Ingsun banjur ngendika mrang wong kang padha musyrik (mangro tingal, nyekuthokake marang Pangeran): "Endi Pangeranira kang padha sira anggep dadi tetimbanganingsun?"
23. Tumuli sawise mengkono, wongmau ora bisa munjuk apa-apa, kejaba mung Demi Allah Pangeran Kawula. Kawula punika boten sami mangro tingal (musyrik).
24. He Muhammad. Mara sira delenga wong kang padha mangro tingal anggone padha nggorohake ngresikake awake dhewe. Dene anggone padha gawe-gawe nalika semana diakokake tarang saka dhawuh Ingsun, saiki padha digawe ilang.
25. Sawehe wong kafir ana uga kang ngrungoake anggonsira maca kitab Qur'an, nanging atine padha Ingsun tutupi, dadi padha ora mangerti surasanae Qur'an lan Pangrungune padha Ingsun budhegake. Dene yen sumurup siji-siji ning tandha yekti padha ora percaya, malah menawa sowan ana ngarepira wong kafir mau padha matur madoni: "Critane para wong kuna kang mengkene iki kabeh goroh".
26. Wong mau padha nyegah (menging) manut ndherek mrang Nabi Muhammad, lan nyegah ngestokake kita Qur'an. Kang mengkono mau ora gawe kerusakan (ora nyilakani) sapa-sapa, kajaba marang awake dhewe. Nanging wong-wong mau padha ora rumangsa.
27. He Muhammad besuk sira sumurup nalikane para wong kafir padha digiring marang neraka, ing kono padha munjuk: Adhuh, bok inggih kawula punika sami dipun wangsulaken dhateng ndonya malih, kawula sami sanggem boten maiben ayate Pangeran kawula, lan kawula badhe dados golonganipun tiyang ingkang mukmin.
28. Nanging wis nyata tumrap dheweke barang-barang kang diumpetake nalika jaman semana, lan saupama dheweke padha diparengake bali marang donya maneh, mesthi iya bali nerak maneh laranganing Pangeran. Dadi anggoen padha sanggem akeh-akeh mau ora urung bakal padha goroh.
29. Lan maneh wong kafir mau manawa dibalekake mereang donya maneh, mesthi padha ngucap: "Kauripan iku iya mung urip ana ing donya iki bae. Ing besuk ora bakal diuripake saka ing pati".
30. (He Muhammad), Ing besuk sira bakal sumurup para wong kafir nalika padha diowanake ana ngarsane Pangerane, ing kono Allah paring dhawuh: "Lan iki apa ora nyata ananing dina Qiyamat?" Wong kfir banjur padha munjuk: "Demi Allah Pangeran kawula, inggih sayektos sapunika dinten Qiyamat sampun dado kenyataan". Allah paring dhawuh maneh, "Saiki sira padha ngrasakna siksa, minangka dadi patrapane anggonira padha kafir".
31. Temen kapitunan sarupaning wong kang padha maido menawa ing tembe bakal padha disowanake marang ngarsane Allah. Wong kang mangkono mau ing besuk tekaning dina qiyamat kang satuhu ngagetake, mesthi banjur padha nutuh marang awake dhewe. Pangucape: "Adhuh, getun temen ingsun ana ing donya biyen padha kainan". Wong maud padha gawe dosane ana ing gegere. Lah ala temen momotan dosa kang padha digawe dening wong-wong mau.
32.Panguripan donya iku ora ana iya kajaba mung dolanan lan lelahan. Dene omah akherat iku luwih becik tumrap wong kang padha bekti ing Allah. Apa sira kabeh padha ora mikir-mikir?
33. Yekti Ingsun wus nguningani, menawa pangucape wong-wong kafir mau bakal ndadekake susahira (Muhammad), nanging sejatine wong-wong mau ora padha nggorohake ing sira, mung bae wong-wong mau padha nganiaya awake dhewe iku padha maido marang ayat-ayating Allah.
34. Para Rasul sadurungira biyen uga dipaido, nanging padha sabar anggone dipaido lan dilarakake atine, wusana padha ingsun tulungi. Padha sumurupa ora ana kang wis ngowahi (nyalini) dhawuh pangandikane Allah. Sira temen wis diparingi weruh ceritane para Rasul.
35. Dene menawa anggone mlengos wong-wong mau ngebot-ngeboti marang pangrasaning atinira, iku menawa sira bisa, mara gawea luwangan kang nganti ambutulake bumi utawa gaweya andha kang teka ing langit, ing kono banjur nekakna ayat saka sakjroning bumi utawa saka dhuwuring langit (nanging) mesthi ora bisa. Umpama keparenga kersaning Allah, Allah mesthi kuwasa ngumpulake manungsa iki kabeh sayuk padha netepi pituduhing Allah. Awit saka iku sira aja dadi wong kang bodho ora mangerti.
36. Satemene kang gelem (bisa) jawab marang pangajakmu (banjur percaya) iku wong-wong kang padha gelem ngrungokake (sarta ngrasakake isine kitab Qur'an). Dene wong kang padha mati kafir iku ing tembe padha ditangekake dening Allah saka ing pati banjur padha dikumpulake ana ing ngersane Pangeran.
37. Lan dheweke (wong kafir mau) padha ngucap: "bok iya Muhammad iku dituruni (diparingi) ayat saka Pangerane". Dhawuha (Muhammad), "Satemene Allah iku kuwasa maringin tandha yekti, kaya pangarep-arepe wong kafir, nanging dheweke kang akeh padha ora weruh" (yen tekaning tandha yekti iku bakal ambalaheni marang dheweke).
38. Samu barang kang gumremet ana bumi lan manuk kang mabur sarana suwiwine loro ora ana liya padha titahing Pangeran kaya sira. Samu barang kahanane wis padha ditulis ana ing kitabing Allah. (kang aran Lauhil Mahfudz)[1], ora ana sing kliwatan siji-sijiya. Ing tembe bakal padha diklumpukake (disowanake) ana ing ngarsane Pangeran.
39. Dene wong kang padha gorohake marang ayat Ingsun (kitab) Qur'an iku sanepane wong kang budheg, bisa kang manggon ana ing panggonan kang peteng. Sing sapa dikersakake dening Allah dadi cilaka, banjur disasarake. Dene kang diparengake dadi begja, banjur dikersakake nganggo dalan kang bener (agama Islam).
40. (Muhammad) sira dhawuha: "Kepriye panemumu anggonmu padha manembah saliyane Allah, Menawa sira ketekan siksane Allah ana ing donya, utawa ketekan dina Qiyamat, ing kono apa sira padha nyuwun (donga) marang saliyane Allah? (mesthi ora)". Yen panemumu temen bener sira nyuwuna saliyane Allah.
41. Nanging kenyataane sira padha nyuwun marang Allah. Ing kono menawa kepareng kersaning Allah, Allah banjur amberat pekewuh kang padha sira wusun marang Allah. Sira sabanjure padha lali marang kang sira anggo mangro tingal (musyrik).
42. (Muhammad) Ingsun wis ngutus Rasul marang para Ummat kuna sadurungira (sarehing para umat mau padha kafir) Ingsun banjur nurunake kemlaratan lan lelara, supaya para ummat mau nalikane padha sumungkem(dedepe).
43. Ya gene para ummat mau nalikane padha katekan siksaningsun, ora banjur dedepe (sumungkem) malah banjur padha wangkit (atos) atine? Dene para syetan iku reka daya memaosi supaya para ummat mau padha kasengsema marang dosa kang padha ditindakake.
44. Bareng para Ummat mau wis padha lali, nglirwakakake pitutur becik kang wis diwulangake dening Rasul, Ingsun banjur ngellulu sarana Ingsun wengani lawange samu barang. Barang wis padha bgungah anggone padha katekan samu barang kang sinediya, banjur Ingsun turuni siksa kang ngegetake. Ing kono wong-wong mau padha keduwung kang ora bisa dibaleni.
45. Wasana sarupane wong kang padha nganiaya awake dhewe padha disirnakake kabeh. Sakehing pangalembana iku kunjuk ing Pangeranira ngalam kabeh.
46. (Muhammad) sira dhawuha: "Kepriye panemumu, saumpama Allah mundhut pangrungumu lan paningalmu, lan nutupi atimu? Ing kono, liyane Allah, spa akang sira anggep pangeran bisa mbalekake pangrungu, paningal kang wis kapundhut dening Allah mau?" (He Muhammad) sira rasakna anggon Ingsun nerang-nerangake pirang-pirang tandha yekti, nanging wong-wong kafir mau padha nampik (mlengos).
47. (Muhammad) sira dhawuha: Kepriye panemumu marang awakmu dhewe, menawa sira padha ketekan siksane Allah, kang ngeget utawa terang-terang. Ora bakal dirusak, kajaba wong kang padha nganiaya marang awake dhewe.
48. Anggon Ingsun ngutus para Rasul iku ora liya mung supaya ambebungah lan aweh pepeling (memedeni). Dene sing sapa percaya marang Allah sarta mbecikake kelakuwane, besuk ana akherta, bakal ora duweni rasa kuwatir lan susah.
49. Dene wong kang padha nggorohake ayat-ayat Ingsun mbesuk bakal kena siksa marga anggone padha tumindak duraka.
50. (Muhammad) sira dhawuha, "Aku ora ngendikakake marang sira kabeh, menawa aku nyekel gedhong pasimpenan kagungane Allah, lan aku, ora ngaku weruh marang ghaib, apa dene aku ora ngendikaake marang sira kabeh menawa aku iki sawijining Malaikat, dene kang tak tindakake mung ngestoake barang kang wis didhawuhake dening Allah marang aku". Muhammad sira dhawuha: "Apa wong kang wuta lan wong kang weruh padha bae? (mesthi ora)", Apa sira ora padha mikir-mikir?
51. (Muhammad) sira nganggowa kitab Al-Qur'an iku kanggo ngelingake marang wong kang padha kuwatir yen ing tembe padha disowanake marang ngarsane Allah Pangerane. Rumangsa bakal ora ana kang bisa nulungi awake utawa ngganepi (nyampurnakake) kekurangane, kajaba mung Pangerane kang bisa. Muga-muga dheweke banjur padha gelem bekti ing Allah.
52. Lan sira aja nundhung (nyingka-nyingkang) wong-wong (miskin) kang ngibadah (dedonga) marang Pangerane ing wayah esuk lan sore, kang ciptane suci mung nyenyendhang murih cedhak karo Pangeran, awit manawa wong (miskin) mau batin kang ora bener, sira ora bakal katutan apa-apa. Mengkono uga wong mau iya ora melu apa-apa kang katut saka lakunira. Mneawa sira nundhung, sira klebu wong kang nganiaya.
53. Mangkono uga Ingsun nyoba sawenehing umatira (kang sugih) apa padha ngucap: Kancaningsun kang ditulungi dening Allah oleh pituduh kang bener, apa wong miskin iku? (Pangandikane Allah): Allah nguningani luwih dening ceta marang wong kang padha gelem syukur.
54. Wong kang padha percaya marang ayat ingsun menawa sowan marang sira, dhawuha mengkene: Sira padha selameta, Pangeranira nemtokake marang sarirane piyambak, mesthi paring rahmat. Kabeh sing sapa nglakoni ala, nanging yen ora weruh yen iku bakal ana patrapane, sawise nglakoni sarta mbecikake kelakukane (iku mesthi oleh pangapura) awit Allah iku Maha Pangapura sarta Maha Asih.
55. Mangkono uga Ingsun nerang-nerangake ayating Qur'an (supaya barang kang nyata bener iku sumebar) lan supaya dalane wong kang padha dosa iku dadi ceta.
56. He Muhammad sira dhawuha: Ingsun dilarangi, ora kena manembah brahala kang padha sira sembah, dudu Allah. Sarta dhawuha maneh: Ingsun ora manut ing sakarep-karepmu. Menawa Ingsun manut, bakal kesasar, lan Ingsun ora bakal oleh pituduh.
57. He Muhammad sira dhawuha: "Ingsun iki netepi printahe Pnageraningsun kang wis dikukuhake kanthi yekti, lan sira padha nggorohake marang Pangeraningsung". Emane Ingsun ora nyekel siksa kang sira kesusokake. Sumurupa, kang ngasta hukum iku ora ana maneh kajaba mung Allah piyambak kang mutusi perkara kanthi bener, lan Panjenengane iku becik-becike kang mutusi.
58. (Muhammad), sira dhawuha: "Upama Ingsun nyekel siksa kang padha sira kesusokake, mesthi perkaraningsun lan sira rampung sanalika (nanging karampungan iku ana astane Allah). Dene Allah luwih nguningani marang wongkang padha nganiaya awake dhewe."
59. Lan Allah iku kagungan kunci-kuncine gedhung pasimpanane barang-barang ghaib. Gedhung mau ora ana kang weruh kajaba mung Allah piyambak. Lan maneh Allah iku nguningani samu barang isining dharatan lan isine segara, senadyan godhong selembar kang tiba saka ing pange, utawa wiji saelas kang kapendhem ing bumi. Wiji teles utawa garing, kabeh mau mesthi diuningani dening Allah, lan katulis ana ing kitabing Allah kang terang.
60. Dene Allah iku mundhut nyawanira nalika turu ana wayah bengi. Bareng wis awan, Allah mbalekake nyawa mau marang badan wadhagmu, lan nguningani samu barang kang padha sira tindakake ing wayah awan, kang mangkono mau supaya genep pepesthening umur kang wis ditemtokake. Sira banjur padha bali sowan marang panyayomaning Pangeran. Ing kono Allah banjur anjlentrehake samu barang kang wis padha sira tindakake ana donya.
61. Lan panjenengane iku Kang Murba Wasesa ngungkuli kabeh kawulane, sarta Panjenengane uga kang ngutus pirang-pirang Malaikat perlu jaga marang sira nyatheti tindak ira, nganti tekaning patinira, Ing kono utusaningsun Malaikat pati banjur njabut nyawanira. Lan para Malaikat mau ora ana kang padha tledor anggone nindakake prentah saka Pangerane.
62. Nuli bakal disowanake ana ngarsane Allah, yaiku Pangran kang sejati. Lan Panjenengane piyambak kang ngata hukum, lan Panjenengane iku luwih rikat pangitunge.
63. (Muhammad) sira dhawuha: "Sapa kang nyelametake sira saka bebaya ing daratan lang segara, kang sira suwuni lahir terusing batine, panyuwunira: "Menawi Panjenengan paringi wilujeng dhumateng kawula saking bebaya punika mesthi kawula pitados saha syukur dateng Panjenengan"".
64. (Muhammad) sirah dhawuha: "Allah kang mesthi nyelametake sira kabeh saka bebayaning daratan lan segara lan saka sarupaning kesusahan, tumuli sawise sira diselametake sira banjur padha musyrik (mangro tingal)".
65. (Muhammad) sira dhawuha: Allah iku kuwasa menawa nurunake siksa marang sira kabeh nduwurira utawa sangisorira, utawa Panjenengan damel sira kabeh dadi pirang-pirang golongan, golongan siji gawe cilakane golongan liyane. Sira kabeh padha ndelenga (mikira) kapriye anggoningsun nerang-nerangake ayat-ayat Ingsun supaya wong-wong mau padha mangerti.
66. Lan para umatira banjur padha nggorohake marang Qur'an mangka Qur'an iku bener, temen saka Pangeran. He Muhammad sira dhawuha: Ingsun iki ora pinasrahan (ngreksa) ing sira kabeh.
67. Kabeh crita-crita kang ana ing kitab Qur'an iki bakal ana kenyataane lan sira bakal padha weruh dhewe-dhewe.
68. Lan menawa sira sumurup wong-wong kang apdha ngolok-olok (ngeguyu) ing ayat-ayat Ingsun, iku becik singkirana, nganti dheweke padha tetembungan perkara liyane. Dene yen sira dilalekake dening syetan (lelinggihan lan wong mau) iku menawa sira wis kelingan (banjur singkirana), aja lelinggihan karo wong kang padha nganiaya awake dhewe.
69. Wong kang apdha bekti ing Allah ora bakal kapatrapan apa-apa saka kaluputane wong kang padha nggeguyu ayating Allah mau, nanging iya wajib ngelingake marang wong mau, muga-muga duwe bekti marang Allah.
70. (Muhammad) tinggalen wae wong-wong kang padha nganggo dolanan utawa geguyon marang agama kang diwajibake marang dheweke (yaiku agama Islam) sarta wis kabujuk (keblinger) milih panguripan doanya. Lan sira mituturana marang para manungsa, apa surasanae Qur'an supaya aja ana sawijining manungsa kang kecemplung neraka jalaran saka tindak kang wis ditindakake. Ora ana kang bisa ngayomi, utawa nulungi marang dheweke, kajaba mung Allah dhewe. Samono uga ora ana kang bisa ngganepi kekurangane kajaba mung Allah lan menawa wong mau bisa ngaturaka tebusan sarana apa abe, mesthi ora bakal ditampani. Kabeh wong kang padha nganggo dolanan lan geguyon marang agama Islam, mau tetap bakal kecemplongake ana ing neraka, jalaran saka tindakae dhewe. Wong-wong mau bakal diombeni wedang kang umob, lan bakal disika kang nglarani, minangka patrapane anggone kafir.
71. (Muhammad) sira dhawuha: "Apa iya pantes kita iki padha manembah saliyane Allah, barang kang ora bisa aweh manfaat marang kita lan ora bisa gawe kemlaratan? Umpamaingsun nglakoni mangkono, dadi sawise ingsun diparingi pitedah dening Allah marang agama Islam, Ingsun njarag mbalik marang tungkakingsun, padha bae lan wong kang padha disasarake dening syetan, ana ing bumi banjur bingung, iya duwe kanca kang ajak-ajak marang pituduh bener", pangundange: "Sira mreneya" (nanging kang diajak lan diundang ora melu). He Muhammad sira dhawuha: "Satemene pitedahe Allah agama Islam iku pitedah kang bener. Ingsun sakanca ku wong Islam kabeh padha didhawuhi ngetokake prentahe Allah Pangeran ngalam kabeh".
72. Lan supaya sira kabeh padha nindakake sholat lan supaya padha ngabektia marang Panjenengane. Sira kabeh bakal ditangekake saka pati sarta disowanake (dikumpulake) ana ing pangayuning Pangeran.
73. Lan Panjenengae Allah iku kang nitahake langit lan bumi klawan bener, ana ing dina iku Allah mung dhawuh: "ANA-A", banjur ana. Pangandikane Allah iku benar (hak) mesthi kaleksanan, Allah iku kagungan kraton, ngratoni dina Qiyamat, nalikane malaikat Izrail andamu sempronge kang isi nyawane para titah kabeh, Allah iku nguningani samu barang kang ghaib lan kang kasat mata. Dene Allah iku Maha Wicaksana lan Maha Waspada.
74. (Muhammad) sira nyritakna nalikane Nabi Ibrahim matur marang ramane, aran Aazar: "Awit saking punapa panjenengan manembah dhateng brahala? Pamanggil kula, panjanengan dalah kaum panjenengan tetela ing margi ingkang sasar".
75. Mengkono uga ingsun wis meruhake Nabi Ibrahim keindhahane keraton langit lan bumi lan supaya Nabi Ibrahim iku klebu ewone wong-wong kang padha percaya lan yakin.
76. Nalikane ing wayah bengi kang peteng, Nabi Ibrahim mau ndeleng lintang (sukra = zubrah), banjur ngucap, "Lah, yaiku Pangeranku", nanging bareng lintang mau wis surup, ngucap maneh: "Ingsun ora dhemen mangeran marang barang kang bisa ilang".
77. Bareng Nabi Ibrahim sumurup rembulan andadari banjur ngucap maneh: "O, iki Pangeran Ingsun kang bener", nanging bareng rembulan mau wis surup, Nabi Ibrahim ngucap maneh: "Menawa panrean Ingsun ora enggal kersa nuduhake marang Ingsun, yekti Ingsun bakal klebu ewone wong-wong kang kesasar".
78. Bareng Nabi Ibrahim sumurup srengenge mlethek saka wetan banjur ngucap: "Lah ya iki Pangeraningsun, iki Maha Gedhe". Nanging bareng srengenge mau sumuru banjur ngucap: "He kaumku, satemene Ingsun lepas (ora magepokan) saka brahala-barahala kang padha sira sekuthokake ing Allah".
79. Satemene Ingsun ngadhepake rahiku marang Pangeran kang nitahake langit lan bumi klawan condhong, lan ingsun dudu golongane wong-wong kang padha musyrik.

[1]. Loh tegese papan, panggonan, Makhfudz, tegese rineksa dicutheti. Dene kang diarani Lohil Mahfudz iku bukuning Allah, isi pepathene kabeh titah.