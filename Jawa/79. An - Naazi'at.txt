1. Demi (Malaikat - Malaikat) kang medhoti nyawane kelawan sora.
2. Demi (Malaikat - Malaikat) kang nglolosi nyawa kelawan alon (marang wong mukmin).
3. Demi (Malaikat) kang tumurun saka langit kanti rikat.
4. Lan (Malaikat) kang dhisiki banter.
5. Lan (Malaikat) kang ngatur urusan (donya).
6. (Satemene sira bakal ditangekake) ana dina nalika paniyupe slompret kawitan horege alam kabeh.
7. Nuli ditungka horege maneh kang kapindho.
8. Ing kono atine wong kang padha maido padha teratapan.
9. Pandelenge padha konjem (wedi).
10. Padha celathu, "Apa aku iki dibalekake urip maneh ?".
11. Sawise dadi balung kang pisah - pisah urip maneh ?
12. Padha celathu, "Yen mangkono baliku urup maneh aku bali kapitunan".
13. Ananging iku mung petak sapisan wae.
14. Lan mara delengen dheweke padha tangi.
15. Apa ora wis teka marang sira ceritane Musa?
16. Nalikane dipangandikani Pangerane ana jurang Thuwa.
17. Lungoo marang panggonane Fir'aun, awit kebangetan anggone kafir.
18. Dhawuha, "Punapa paduka kepengin anuceni sarira"?
19. Sarta kula badhe nuntun paduka dhateng Pangeran supados ajrih.
20. Banjur panjenengane ngatonake tondha kang gedhe marang dheweke.
21. Ananging dheweke anggorohake (kasunyatan) sarta pra ambangun turut.
22. Tumuli dheweke bali kalawan rerikatan.
23. Banjur ngumpulake (wong - wong) tumuli dhawuh.
24. Celathune, "Aku iki Pangeranira Kang Maha Luhur".
25. Ananging Allah amatrapi dheweke kelawan pidana ing akherat sarta ing uripe kang dhisik.
26. Lelakone Fir'aun kasebut mesthi dadi wewulang kanggo wong kang wedi ing Allah.
27. Apa Allah angone nguripake sira saka pati luwuh angel tinimbang anggone gawe langit?
28. Andhuwurake payoning langit banjur warata tanpa cacat.
29. Gawe peteng wayahe wengi, sarta gawe padhang wayahe awan.
30. Sawuse mangkono Allah gelar bumi.
31. Alah metokake banyu lan thethukulan saka bumi.
32. Lan ngukuhake gunung ana bumi.
33. Kabeh dadi bebungah marang sira lan ingon - ingonira raja kaya.
34. Ing besuk tekane horeg - horegan (malapetaka) gedhe teka.
35. Dinane manungsa padha eling apa kang wus ditindhakake.
36. Lan neraka dipitontonake tumrap sapa sing deleng.
37. Wondene wong kang ambalasar (kafir).
38. Sarta milih kauripan dunya.
39. Sayekti neraka iku panggonane.
40. Dene wong kang wedi anggone ngadhep ing ngarsaning Pangerane sarta anahan jiwane saka pepenginan asor.
41. Lah sayekti suwarga iku panggonane.
42. Dheweke padha takon marang sira prakara wayahe, endhi ketentuane (Qiyamat) ?
43. Tumrap prakara apa? Sira iku wong kang angelingake prakara iku.
44. Marang pangeranira pantoging tujune prakara iku.
45. Sira iku mung juru pepeling tumrap wong kang wedi marang prakra iku.
46. Ing dinane dheweke andeleng kaya - kaya anggone manggon ora liya kajaba mung sasore utawa sakesuk.