1. (Ing besuk dina Qiyamat) nalikane srengenge dilempit.
2. Lan nalikane lintang padha coplok runtuh ing bumi.
3. Lan nalikane gunung padha mawut dadi endhek - endhek amun - amun.
4. Lan nalikane onta meteng padha ditinggal tanpa diengon.
5. Lan nalikane hewan daratan padha diklumpukake.
6. Lan nalikane segara digeneni banjur dadi geni.
7. Lan nalikane nyawa dibalekake marang wadhake.
8. Lan nalikane wong wadon kang dipendhem urip - urip padha didangu.
9. Dosa apa anggone padha dipateni mau.
10. Lan nalikane buku cathetan lelakoni siji - sijine wong digelar.
11. Lan nalikane langit disingkerake.
12. Lan nalikane neraka jahim diurubake.
13. Lan nalikane suwarga dicepakake.
14. Ing kono siji - sijining wong padha weruh kang wis padha dilakoni.
15. Ingsun supata, dhemi lintang - lintang.
16. Kang lumaku turut dalane banjur surup.
17. Dhemi wengi nalikane ngarepake peteng.
18. Dhemi wayah bangun nalika tumaruntung padhange.
19. Sayekti al-Quran iku pengucape Rosul kang mulya (Jibril).
20. Gagah prakosa, mungguhing Allah kang kagungan singgasana pinaring pangkat luhur.
21. Kang kudu dienut (ing alam Malaikat) tur pinarcaya.
22. Lan ora pisan kanca mitranira iku (Muhammad), wong owah.
23. Muhammad andeleng rupane Jibril kang sayekti ana sikiling langit kang wetan.
24. Lan ora pisan panjenengane iku ngumpetake barang ghoib.
25. Al-Quran iku dudu pangucape syetan kang patut dibalangi.
26. Lah menyang ngendi anggonira arep padha melayu?
27. Iku ora liya kajaba pepeling tumrap sakehing bangsa.
28. Tumrap sapa antaranira kang kepengin alaku bener.
29. Lan ora bakal sira padhakepengin kajaba yen Allah Pangeraning alam kabeh angarsakake.