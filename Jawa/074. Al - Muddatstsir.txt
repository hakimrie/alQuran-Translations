1. He wong kang mujung (Muhammad).
2. Sira ngadeka lan elingna.
3. Lan nyebuta Maha Agung ing Allah Pangeranira.
4. Tuwin angresikna sasandanganira.
5. Apa dene angedohna jejember.
6. Lan aja weweh murih wewales kang luwih akeh.
7. Lan sabara karana ngelakoni parentahe Pangeranira.
8. Amarga samangsa slompret tiniyub.
9. Ing dina iku kena diarani dina rekasa.
10. TUmrap engatase para wong kafir ora pisan gampang.
11. Tona wae Ingsun dheweke karo wong kang wus Ingsun titahake.
12. Lan wis Ingsun paringi bandha kang omber.
13. Uga Ingsun paringin anak lanang akeh padha nglumpuk.
14. Tuwin perkarane Ingsun tata sarwa tumata.
15. Ewa dene dheweke isih angajab Ingsun wuwuhana.
16. Ora pisan - pisan! Sayekti dheweke amilawani timbalan - timbalan Ingsun.
17. Ingsun bakal anibakake siksa kang nyusahake marang dheweke.
18. Sayekti, dheweke mikir - mikir sarta anetepake.
19. Ananging marga siniku, kapriye anggone netepake.
20. Maneh, muga siniku kapriye anggone netepake.
21. Banjur angawasake.
22. Tumuli mrengut sarta nyawang sumengit.
23. Banjur mungkur sarta gumedhe.
24. Banjur celathu, "Al-Quran iki ora liya kajaba sihir kang disinau (saka wong - wong biyen)".
25. (Al-Quran) iki ora liya mung pangucaping manungsa wae.
26. Dheweke bakal Ingsun cemplungake neraka saqar.
27. Kapriye panemunira, apa kang aran neraka saqar?
28. Neraka saqar mau ora ngawetake, sadhengah kang kacemplung ing kono mesthi rusak.
29. Tur gosongake kulit.
30. Ing kono ana 19 (Malaikat) kang anjaga.
31. Lan ora liya kajaba Malaikat kang Ingsun dadekake panjaganing geni, sarta wilangane iku ora liya kajaba mung Ingsun dadekake coba tumrap wong kang padha kafir, supaya para kang kaparingan Kitab padha yakin, sarta para kang padha iman pada wuwuh imane, apa dene (supaya) ora padha semang - semang para kang kaparingan kitab lan para mukminin, sarta supaya para kang sajeroning atine ana lelarane sarta para kafir padha elathir: apa ta kersaning Allah andamel sanepa iki? Iya kaya mangkono iku anggone Allah andadekake sasare sapa kang dadi karsane, sarta aparing pituduh (marang) sapa sing dadi kersane, lan ora ana kang weruh wedyabalane Pangeranira kajaba mung Panjenengane, lan iki ora liya kajaba pepeling tumrap para manungsa.
32. Demi rembulan, wong kafir ora pisan ngistokake wewulanging al-Quran.
33. Demi wengi nalikane mungkur.
34. Demi wajah Shubuh nalikane padhang.
35. Temen neraka Saqar iku ewone bebaya kang gedhe.
36. Kanggo medheni marang manungsa.
37. Tumrap wong kancanira kang arep maju pracaya (al-Quran) utawa mundur ora pracaya.
38. Sarupaning awak iku kaiket (tanggung jawab) karo sabarang panggawene.
39. Kajaba para kang ana ing tangan tengen.
40. Ana sajeroning patamanan bakal padha takon - takon.
41. Prakara wong kang padha dosa.
42. Punapa marganipun sampeyan wonten ing salebeting neraka?
43. Bakal padha mangsuli, "Kula punika sanes golonganipun tiyang ingkang sami sholat".
44. Lan kula boten nate nyukani tedha tiyang miskin.
45. Sarta damel kula omong lelahanan kaliyan tiyang ingkang damelipun omong lelahanan.
46. Sarta kula punika mahiben badhe kalampahipun dinten piwale.
47. Ngantos datengipun pejah kula.
48. (Pangendikaning Allah) Mulane syafa'ate para juru syafaat ora bakal migunani marang dheweke.
49. Lan apa ta pakolehe anggone wong mau padha lumuh nistakake saka pepeling (al-Quran).
50. Kaya dene kuldi (keledai liar) kang kaget.
51. Kan anggeblas ngoncati: singo barong?
52. Balik dheweke, siji - sijine padha angajab diparingana dhewe - dhewe lembaran kang ginelar.
53. Ora bakal (dipituruti panjaluke) balik dheweke padha ora wedi marang akherat.
54. Temen iku sawijining pepeling.
55. Lah sapa sing gelem, angelangana iku.
56. Lan ora bakal padha angelingi, kejaba sing dadi kaparenging Allah. Panjenengane iku panthes diestokake dhawuhe lan pantes aparing pangapura.