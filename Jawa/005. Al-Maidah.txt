1. He wong kang padha mukmin kabeh, padha nuhananan kabeh janji-janjinira. Sakabehe raja-kaya iku dihalalake kejaba kang (bakal) diwacakake ing sira kebh. Kang mangka sira ora padha ngalalake (rajakaya) buron nalika sira pinuju ihram[1]. Satemene Allah iku ngukumi apa kang dadi kersane.
2. He wong kang padha mukmin kabeh. Sira aja padha nggegampang nerak larangan magnsah perang ana ing sasi haram[3], lan aja ngaru-biru raja kaya kang dipisungsunake marang tanah haram (mekkah), lan aja padha ngaru-biru kalung [3] lan aja merangi wong kang padha arep sowan marang baitul haram (mekkah) ngupa jiwa ngare-arep kanugrahaning Pangerane lan keparenging Allah. Dene yen sira wis tahalul (rampung anggonira padha nglakoni Haji) sira kabeh padha kena mbebedhag lan aja ngadekake pamuring-muringira amarga dening wong kafir padha ngalang-alangi anggonira arep sown ing Masjidil Hara, aja sira lawan ing perang. Lan sira kabeh supaya padha tulung-tinulung ana ing tindak becik lan bektia ing Allah, lan sira aja padha tulung-tinulung ana ing laku dosa lan memungsuhan. Sira padha bektia ing Allah, jalaran sateme Allah iku banget panyiksane.
3. Sira kabeh padha dilarangi mangan bathang lan getih lan daging celeng lan sembarang hewan kang nyembelehe nyebut saliyane asmane Allah, lan hewan kang mati jalan disengseti gulune, lan hewan kang mati jalaran dipenthung, lan hewan kang mati jalanran tiba saka dhuwur, lan hewan kang mati jalaran diapteni hewan liyane lan hewan kang dipangan sato galak, kajaba kang banjur ketututan dibeleh kena dipangan. Lan diharamake mangan iwake kewan kang dibeleh kanthi nyebut jenenge berhala, lan dikaramake nandha (mbethek nasib) klawan azlam[4] atiw kang mengkono iku fasiq (duraka). Ingdina iki wis sira pangareparepe wong kafir, anggon sumedya anjugarane agamanira (Islam). Mulane sira aja padha wedi marang wong-wong kafir, nanging padha wedia marang Ingsun. Wiwit-dina iki Ingsun wis nyampurnakake agamanira kanggo sira kabeh, lan Ingsun wis ridha islam minangka dadi agamanira. Nanging sing sapa kapeksa ana ing wektu luwe, sarta ora njarag arep tumindak dosa, satemene Allah iku Maha Pangapura sarta Maha Asih.
4. (Muhammad) Para ummatira padha nyuwun keterangan perkara panganan kang halal dipangan ing para umatira kabeh, iku sira dhawuha: "Sira padha dihalalake mangan sarupane pangan kang becik-becik (ngresepake) lan maneh dihalalake mbebedhag sarana khewan pemburu kang wis padha sira wulang patraping memburu, tur wis pinter, banjur sira abani, sira mikuta hewan kang sira buru. Ing kono sira kena mangan iwake hewan kang wis kacandhak dening hewan pemburu mau, lan maneh nalikane sira nglepas (ngeculake) hewan pemburu mau nyebut asmane Allah, lan wedia ing Allah, Satemene Allah iku rikat banget penimbange marang ala beciking kawulane".
5. Wiwit dina iki sarupane pepangan kang becik-beck (khalal) padha sira pangan. Dene panganane wong kafir ahli kitab iya kena padha sira pangan, pangananira uga kena dipangan ing wong kafir mau. Mengkono uga wong wadon mukmin kang merdika utawa wong kafir ahli kitab kang merdika (kuna sadurungira) iya kena padha sira rabeni, waton sira mbayar mas kawine. Sira padha sesomahana, sira aja padha laku zina, lan aja padha ngalap selir (gundhik). Dene sing sapa balik dadi kafir saka iman, iku samubarang kebecikan kang wis padha dilakoni, mesthi sirna larut kabeh, wong mau mbesuk ana ing akhirat klebu ewone wong kang kapitunan.
6. Para wong mukim kabeh, menawa sira arep padha nglakoni shalat, sira padha masuha rahinira sarta tanganira tumeka ing sikut, lan ngusapa sirahira, apadene masuha sukunira tekan ing kemiri. Dene yen sira pinuju junub[5] utawa punuju lara, utawa mentas teka saka ing pakiwan utawa wis gepok wong wadon, kang mangka sira ora oleh banyu, sira padha tayamuma kanthi lebu kang suci. Patrape tayamum iku mengkene; Sira ngusapa rahinira nganggo tanganira ngnaggo lebu kang suci mau. Mungguh kersane Allah kang mengkono iku ora gawe angel (rekasa) marang sira, kersane sira supaya padha sucia, lan supaya paparinge nikmat marang sira bisa sampurna. Supaya sira banjur syukur marang Panjenengan.
7. Lan sira padha elinga marang nikmat peparinge Allah marang sira, dene sira padha dikersakake dadi Islam. lan padha elinga perjanjianing Allah anggone ngugeri ing sira kabeh, nalikane sira padha matur: "Kita sampun sami mirengaken dhawuhing Allah saha sami sanggem ngestokaken", lan sira padha bekti ing Allah. Satemene Allah iku ngudaneni apa wae sing ana ing atinira. 
8. He wong mukmin kabeh, sira padha dadia wong kang tumindak adil (netepi samubarang wajibira marang Allah) karana nindakake kabeh janjine Allah. Yen sira dadi seksi padha ngucapa klawan temen, dene perkara gethinge wong-wong kang padha kafir marang sira, iku aja ndadekake owahing pikirira, kang nganti sira tinggal ora tumindak adil, senajan tumrap ing satru utawa kanca (mitra) sira nindakna adil. Awit tumindak adil iku luwih cedhak marang bekti (taqwa) ing Allah, lan sira bekti ing Allah. Satemene Allah iku Maha waspada marang samubarang kang padha sira tindakake.
9. Allah wis nyagahi marang wong-wong mukmin kabeh lan wong kang padha tumindak becik. Kabeh bakal padha diparingi pangapura kaluputane, lan bakal diparingi ganjaran kang agung.
10. Dene wong kang padha kafir lan wong-wong kang padha rohake marang ayat-ayat Ingsun, iku kabeh bakal padha manggon ana ing neraka jahim.
11. He wong-wong kang padha mukmin kabeh. Sira padha elinga marang nikmat peparinging Allah marang sira kabeh, yaiku nalika ana sawijining golongan kang sumedya gawe piala marang sira kabeh, nuli panjenengane Allah nulak kabeh pialane wong-wong mau saka sira. Mula saka iku sira bekti (taqwa), marang Allah, lan supaya wong-wong mukmin padha pasraha marang Allah.
12. Lan Allah temen wis mundhut sesanggemane para Bani Israil (supaya dheweke padha merangi bangsa Kan'an kang padha ana ing negara Syam), lan Ingsun wis paring/ngutus saka wong-wong mau 12 tetuwa, lan Allah wis dhawuh: "Satemene Ingsun iku ngenteni sira kabeh, satemene menawa sira kabeh padha nindakake shalat lan aweh zakat, lan padha percaya marang Utusaningsun sarta padha ambiyantu marang para utusan mau lan padha ngutangi ing Allah klawan utang kebecikan, yekti Ingsun bakal paring pangapura ing sakabehing dosanira, lan Ingsun bakal nglebokake sira ana ing suwarga kang sangisore ana benganae mili. Mula saka iku, sing sapa saka sira kabeh ana kang padha kafir sawise iku, yekti dheweke iku kesasar saka dalan kang jejeg".
13. Sarehning para Bani Israil banjur padha ngudari sesanggemane, mulane padha Ingsun bendoni, lan atine Ingsun dadekake wangkot (atos), ing kono banjur padha ngowahi tetembungan kitab Taurat, kang nyebutake weca bakal rawuhe (Kanjeng Nabi) Muhammad, dibuwang (dibusek) saka panggonane. Lan dheweke uga padha ninggalake sebagian saka isining kitab kang didadekake minangka pepeling tumrap dheweke, lan sira tansah weruh laku cidra tuwuhe saka wong-wong mau, kajaba mung sethithik. Jalaran saka iku sira ngapuraa saka tindake wong-wong mau lan katogna bae. Satemene Allah iku remen marang wong-wong kang padha tumindak becik.
14. Mengkono maneh Ingsun wis mundhut sesanggemane wong kang padha ngucap: "Kita iki wong Nasrani". Nanging dheweke padha nglirwakake sebagian saka isining kitab kang didadekake minongka pepeling tumrap dheweke, nuli Ingsun tuwuhake ana ing antarane wong-wong mau memungsuhan lan gegethingan nganti tumeka ing dina qiyamat, lan Allah bakal njlentrehake (melehake) marang wong-wong mau saka sakehing perkara kang wis ditindakake.
15. Wong ahli kitab! Sira wis padha kerawuhan Utusaningsun kang nerangake isining Kitab Taurat lan Kitab Injil pirang-pirang perkara kang padha sira umpetake, diterangake marang sira kabeh, sarta paring pangapura kaluputanira akeh-akeh. Satemene sira wis padha ketekan pepadhang saka ing Allah, yaiku (Nabi) Muhammad lan uga padha ketekan kitab Qur'an kang cetha lan wijang.
16. Allah paring pitedah marang wong kang padha ndherek karidhane Allah sarana Qur'an mau, padha dituduhake margane selamet, lan padha diwetokake saka ing pepeteng marang pepadhang, sarta saka lilaning Allah, lan wong-wong mau padha diparingi pitedah ing dalan kang jejeg (bener).
17. Yekti wis dadi kafir wong-wong kang padha ngucap Allah iku dheweke Al-Masih putrane Dewi Maryam. Dhawuha sira Muhammad: "Sapa kang bisa nulak kersane Allah menawa panjenengan kersa ngrusak Al-Masih putrane Dewi maryam lan ibune pisan lan wong-wong kang ana ing bumi kabeh?" Kratone bumi lan langit lan samubarang kang ana ing antarane bumi lan langit iku kabeh kagungane Allah. Allah kuwasa nitahake samubarang kang dadi keparenging kersane. Dene Allah iku Maha Kuwasa ing samubarang.
18. Wong Yahudi lan wong Nashara padha celathu: "Kita kabeh iki padha putrane Allah serta kekasihe Allah". Muhammad dhawuha: "Yen pangucapmu iku temen, ya gene Allah niksa marang sira marga saka dosanira", kang terang sira iku manungsa titahing Allah. Allah kersa paring pangapura marang wong kang dikersakake, lan uga niksa wong kang dikersakake. Kratone langit lan bumi, lan samu barang kang ana ing antarane langit lan bumi iku kabeh kagungane Allah kabeh iku bakal padha bali marang pangayunaning Allah.
19. He para ahli kitab, sira wis padha kewaruhan utusaningsun (Nabi Muhammad) kang nerangake marang sira ing bab agama. Saiki Rasul pinuju lowong, mulane nerang-nerangake, supaya ing tembe sira aja nganti bisa madoni: "Kita punika mboten kerawuhan rasul ingkang mbebingah utawi ngajrih-ajrihi dhumateng kita". Awit satemene sira wis padha kerawuhan utusane Allah kang mbebungah lan ngelingake marang sira. Dene Allah iku Maha Kuwasa marang kabeh samu barang.
20. (Muhammad) nyritakna lelampahane Nabi Musa nalika dhawuh marang kaume, "He para kaum Ingsun, sira padha elinga peparinge nikmat kang wis diparingake Allah marang sira, yaiku anggone Allah ngedegake Nabi saka wong golonganira lan ndadekake sira presasat ratu, mengki batih lan batur. Lan Allah maringi marang sira barang kang wong sajagat ora padha diparingi".
21. He para kaum Ingsun. Sira padha mlebua ing bumi kang suci (tanah Syam) kang wis didhawuhake dening Allah. Sira padha dingendikakake mlebu ing kono, lan aja padha ngucira lumayu bali, supaya sira aja padha nandhang kapitunan.
22. Wong-wong mau padha matur: "Dhuh Nabi Musa, siti suci punika isi tiyang ingkang sami ageng inggil, tur gagah perkosa (sawenehe ahli tafsir: "Tiyang ingka nindhes sarta nganiayar"). Kita sami mboten kedugi mlebet ing siti suci punika, kajawi menawi tiyangipun ingriku sampun sami kesah medal, punika kita sami purun mlebet ing siti suci wau."
23. Ing kono ana wong lanang loro (nabi Yusya' lan Kalib) iku ewone wong kang wedi nglirwakake prentahing Allah. Allah muga-muga paringa nikmat marang wong lanang loro mau. Wong lanang loro mau padha celathu mengkene: "He para kanca kabeh, Sira padha mlebua lawanging negara, Menawa sira wis mlebu ing negara, sira mesthi padha menang". Yen sira temen padha percaya marang Allah, padha pasraha marang Allah.
24. Para Bani Israil banjur padha matur: "Dhuh Nabi Musa, menawi tiyangipun ing negeri punika taksi wonten ing mriku, ing salaminipun, kita sami mopo mboten purun mlebet ing negeri punika, mila ing samangke panjenengan kula aturi tindak piyambak kaliyan Pangeran panjenengan mlebet ing negari punika salajengipun panjenengan perang kanthi Pangeran panjenengan ngayomi tiyang ingkan sami gagah prakosa punika. Wondene kita sak kanca sadaya sami narimah linggih thenguk-thenguk wonten in ngrika kemawon".
25. Nabi Musa nuli munjuk ing Allah: "Dhuh Pangeran kawula. Kawula punika rumaos boten gadhah punapa-punapa, kajawi namung saged ngereh badan kawula piyambak saha badanipun sedherek kawula. Mila samangke kawula mugi panjenengan pisahaken kaliyan tiyang ingkang sami fasiq punika".
26. Allah nuli paring pangandika, "Satemene negara suci iku dikaramake tumrap wong-wong mau lawase 40 tahun, wong-wong mau padha kesasar (bingung) ana ing bumi. Jalaran saka iku, sira (Musa) aja nganti susah marga tindake wong-wong kang padha fasiq (duraka)".
27. (Muhammad) sira macakna marang ummat ira mungguh critane putrane loro Nabi Adam[6] sira critakna kanthi sebenera, yaiku nalikane bocah loro mau padha caos qurban[7] konjuk ing Allah[8]. Dhek samana qurbane bocah kang siji[9] ditampani dening Allah, nanging qurbane anak sijine[10] ora ditampani dening Allah .Ing kono anak kang qurbane ora ketampan banjur celathu marang sedulure kang qurbane ketampan: "Sira iki arep tak pateni". Sing arep dipateni mangsuli: "Sira aja keliru tampa, qurban kang ditampani Allah iku mesthi qurbane qong kang bekti ing Allah".
28. Menawa sira ngulurake tanganira marang aku arep mateni, Ingsun ora pisan-pisan ngulurake tanganingsun arep males mateni, awit Ingsun bekti ing Allah, Pangerane Alam kabeh.
29. Satemene kang ingsun karepake supaya sira bali (mati) anggendhong dosaningsun lan dosanira (dhewe) supaya sira dadi golongane wong ahli neraka, sarta kang mengkono iku piwalese wong-wong kang padha nganiaya.
30. Ing kono putrane Nbai Adam kang qurbane ora ketampan mau (Qabil) penemuning atine dhangan banget mateni sedulure sarta banjur kaleksanan mateni temenan. Mulane dheweke dadi weone wong kang kapitunan.
31. Allah banjur ngutus sawijining manuk gagak dukir-dukir ana ing lemah perlu mendhem kancane kang mati, minangka piwulang marang putrane Nabi Adam pretike nutupi bangkene sedulure kang dipateni. Putrane Nabi Adam mau banjur celathu: "Adhuh bodho temen aku iki yagene aku apes, ora duwe panemu kang kaya manuk gagak iki, bisa nutupi bangkening sadulurku". Putrane Nabi Adam mau banjur getun anggone kesuwn ora mendhem sadulure, mung tansah digendhong bae.
32. Awit saka penggawane putrane Nabi Adam anggone mateni sedulure mau, mulane Ingsun nemtokake marang wong Bani Israil padha Ingsun paringi hukum (prenatan), sing sapa mateni wong kang tanpa dosa utawa dosa gawe rusakana ing bumi, dosane prasasat mateni wong sajagat kaebh. Dene sing sapa nguripi wong (nyegah wong kang arep mateni wong tanpa dosa) iku kautamane prasasat nguripi wong sajagat kabeh. Wong bani Israil kabeh wis karawuhan para utusaningsun kanthi tandha yekti pirang-pirang. Sawise ketekan tandha yekti wong Bani Israil mau kang akeh banjur padha ngliwate wates, gawe piala ana ing bumi.
33. Dene piwalese wong kang padha merangi Allah lan Utusane lan tansah gawe rusak ana bumi, iku kudu dipateni utawa disalib (dipenthang), utawa dikethok tangane lan sikile, diselang-seling utawa padha disingkirake saka bumi kang dienggoni. Patrapane kang mengkono iku dienggo ngesorake wong mau ana ing donya. Dene mbesuk ana ing akherat, bakal nandhang siksa kang luwih gedhe.
34. Kajaba wong-wong kang padha tobat sadurungira kabeh padha bisa nyekel marang dheweke. Awit saka iku sira padha mangertia, menawa Allah iku Maha Pangapura sarta Maha Asih.
35. Para wong mukmin kabeh, Sira padha bektia ing Allah, lan padha nyuwuna lantaran kang nyaketake ing Allah, lan padha mangsaha perang Sabililllah. Supaya sira pikantuk kabekjan.
36. Satemene saupama para wong-wong kafir ikuk padha aduweni samubarang isining bumi kabeh, lan ditambah semono maneh banjur dienggo nebusi awake, supaya aja nganti disiksa besuk dina qiyamat, mesthi ora bakal ditampani dening Allah. Awit wong-wong kafir iku wis ditemtokake bakal padha disiksa ana ing neraka kang nglarani.
37. Wong-wong kafir mau padha duwe pangarep-arep muga-muga bisa metu saka ing neraka, ewodene ora pisan-pisan padha bisa ketemu metu saka ing neraka. Wong kafir mau padha disiksa kang tetep tanpa leren.
38. Wong-wong lanang kang padha nyolong, semono uga wong-wong wadon kang padha nyolong iku padha sira ketoken tangane, minangka patrapan anggone padha tumindak nyolong, dumunung siksane Allah marang wong nyolong mau. Dene Allah iku Maha Mulya tur Maha Wicaksana.
39. Dene sing sapa sawise nganiaya awake sarana nyolong banjur tobat, lan banjur mbeciki kelakuane, Allah iya paring pangapura marang wong mau. Satemene Allah iku Maha Pangapura sarta Maha Asih.
40. Apa sira durung mengerti, manawa kerajaan langit lan bumi iku kabeh kagungane Allah piyambak. Panjenengane wenang nyiksa marang wong kang dikersakake, lan paring pangapura marang wong kang dikersakake. Dene Allah iku Maha Kuwasa ing samu barang.
41. (Muhammad) aja ndadekake sedhihira sarupaning wong kang age-age dadi kafir, yaiku wong kang ngucap kanthi lisane, "Kula punika mukmin", nanging batine ora mukmin, apa dene wong Yahudi kang padha manut marang pandhitane kang njarag goroh, lan padha manut marang wong Yahudi liyan-liyane. Wong-wong Yahudi mau padha ora gelem sowan ing sira, malah ngowahi unining Kitab Taurat pirang-pirang padha dibuwang saka panggonane. Wong Yahudi mau padha ngucap marang kancane, "Menawa Nabi Muhammad aweh pitutur marang kowe kaya pituturku iki iya turuten nanging yen pituture ora kaya pituturku iki, kowe aja manut", pangandikane Allah: "Sing sapa dikersakake dening Allah sasar, mesthi ora duwe apa-apa saka peparinge Allah kang dienggo nulak". Dene wong kafir kang mengkono iku mau tetela ora dikersakake suci atine dening Allah, wong kang mengkono mau ana ing ndonya dikersakake asor. Dene mbesuk ing dina akhirat, padha dipatrapi siksa kang gedhe.
42. Wong kang mengkono mau padha manut miturut Pendhitane kang goroh, sarta padha mangan barang larangan. Menawa wong mengkono mau padha sowan ing sira Muhammad, nyuwun bebeneran, iku sira hukumana perkarane utawa sira nulaka bae. Dene menawa wong mau sira tulak, iku ora bakal mbebayani apa-apa marang sira. Nanging yen sira hukumi perkarane, sira kudu tumindak hukum adil. Awit Allah iku remen wong kang padha tumindak adil.
Kepriye dheweke bisa ikhlas ngangkat sira dadi hakim, kang mangka dheweku duweni kitab Taurat kang ing kono wis ana hukume Allah. Nuli dheweke mlengos? Lan dheweke ora klebu ewone wong kang padha mukmin (marang kitab Al-Qur'an lan Taurat).
43. Kepriye dheweke bisa ikhlas ngangkat sira dadi hakim, kang mangka dheweke mau duweni kitab Taurat kang ing kono wis ana hukume Allah, nuli dheweke padha mlengos? Lan dheweke iku ora klebu ewone owng kang padha mukmin (marang kitab Qur'an lan Taurat)
44. Satemene Ingsung wis nurunake kitab Taurat kang ngemot pituduh pepadhang dipundhi dening para Nabi kang kuna-kuna kang padha ngestokake prentahing Allah. Dienggo nguhukumi perkarane wong Yahudi, mengkono uga para Pandhinae wong Yahudi lan para gurune wong Yahudi iya padha ngukumi perkara nganggo waton kitabing Allah Taurat kang diturunake supaya para Pendhita lan para guru mau padha ngapalake. Dene para Pandhita lan para guru mau padha dadi seksi menawa Taurat kang asli ikuk temen dhawuhe Allah. (He para wong Yahudi) mulane sira aja padha wedi marang manungsa, nanging wedia marang Ingsun (aja wani-wani ngumpetake unining Taurat) ayatingsun, aja padha ngijoli donya kang sethithik ajine, dene sing sapa wani-wani ngukumi perkara tanpa waton kitab kang wis diturunake dening Allah, iku tetep dadi wong kafir.
45. Lan Ingsung wis majibake marang dheweke kasebut ana ing Kitab Taurat iku, menawa ana wong mateni wong walese ya wong, mripate ya mripat, irung ya irung, kuping ya kuping, untu ya untu, lan tatu iku ana piwalese. Dene sing sapa kang dermakake tebusane, iya tumindak kang mengkono iku wus dadi panebus tumrap dosane. Lan sing sapa ora gelem ngukumi kanthi barang kang wis diturunake dening Allah, sumurupa yen dheweke iku wong kang padha nganiaya.
46. Sapungkure para Nabi mau banjur Ingsun tungka Utusan Nabi Isa putrane Maryam, nocogi unine kitab Taurat cecekelane wong Bani Israil, lan Ingsun maringin kitab Injil marang Nabi isa kang ngemot pitedah lan pepandhang sarta minang kanggo nekseni menawa kita Taurat cecekelane wong Bani Israil iku temen terang saka Allah, apadene kitab Injil iku minangka pituduh lan pitutur tumrap wong kang wedi ing Allah.
47. Lan wong ahli kitab Injil padha ngukumana lang ngestokna samu barang kang wis diturunake dening Allah kasebut ing kitab Injil mau. Dene song sapa ora ngestokake barang kang wis diturunake dening Allah, iku tetep wong fasiq (duraka).
48. (Muhammad) Lan Ingsun wis nurunake kitab Qur'an, kelawan nyata mrang sira, minangka nemenake karo surasane kitab kang luwih dhisik, kang dadi cecekelane wong Bani Israil, sarta nekseni menawa kitab-kita mau bener, mulane wong ahli kitab mau padha sira benerna nganggo wewaton barang kang wis didhawuhake dening Allah, lan aja nuruti karepe hawa-nepsune wong ahli kitab, nganti ninggalake barang kang hak kang wis teka ing sira. Siji-sijine Nabi mesthi padha mengku Syari'at utawa dalan dhewe-dhewe, lan menawa dadi keparenging kersane Allah, Panjenengane kuwasa ndadekake sira Ummat kang siji (banjur ora ana pasulayan), nanging Panjenengane kersa nyoba ing sira kabeh setia-tuhunira kabeh. Jalaran saka ik sura padha balapana ing nindakake kebecikan. Sira kabeh ing tembe bakal padha bali sowan marang ngersane Alalh. Ing kono Allah bakal njlentrehake marang sira kabeh bab beda-bedane syari'at kang padhs sira tindakake. (Apa dene udha usuking ganjaran utawa siksa, ketimbang undha-usuking setia tuhu lan kaluputan).
49. Lan supaya sira ngukumi pasulayane wing Yahudi (perkara raja-raja), kanthi barang kang wis diturunake dening Allah. Sira aja nuruti hawa nafsu (ature) wong Yahudi bae sira waspadhaa aja nganti kena difitnah dening wong Yahudi kang sumedya nylewengake marang sira saka barang kang wis diturunake dening Allah marang sira. Sira sumurupa, satemene Allah kagungan kersa bakal nyiksa wong Yahudi mau, marga saweneh dosane. Satemene akeh-akehe manungsa padha fasiq.
50. Apa dheweke (wong Yahudi) padha ngarepi hukum Jahiliyah, ora ana wong kang ngukumi luwih becik ngungkuli hukume Allah, tumrap wong kang padha yakin.
51. Para mukmin kabeh! Sira aja padha ngalap wong-wong Yahudi lan Nasrani dadi Panguwasanira. Satemene wong-wong mau padha dadi kekasihe saweneh liyane. Dene song sapa kang nguasakake marang wong-wong mau, satemene dheweke (dadi) golongane wong-wong mau. Staemene Allah ora kersa parsing pitedah marang wong kang padha nganiaya marang awake dhewe.
52. Amula sira (tansah) sumurup wong-wong munafiq kang atine ana lelarane, iku padha bebalapan lan rerikatan marani wong kang dikuwasakake mau karo padha ngucap: "Kita kabeh padha wedi, menawa nganti nandhang kecilakan", muga-muga Allah nekakake marang Utusane kemenangan sarta pitulung saka ngarsane, supaya dheweke wong munafiq padha nggetuni barang kang wis diumpetake.
53. Para wong mukmin padha rerasan karo kancane; "Adhuh, apa iku wong munafiq kang padha supata nganggo nyebut asmane Allah, sanggem mbiyantu marang sira?", (pangandikane Allah). Wong-wong munafiq iku kebecikane, amale wis sirna kabeh, nuli dheweke dadi wong kang kapitunan. 
54. Para mukmin kabeh! Sapa sira kang murtak (mbalik) saka agamen, sumurupa Allah bakal maringi ganti wong kang padha disihi dening Allah wong mau uga padha asih marang Allah. Apa iya wong mukmin iku padha asor, lan apa iya wong kafir iku padha mulya (iku ora). Para wong mukmin padha mangsah perang Sabilillah, padha ora saka penacate wong kang padha nacat. Mengkono iku kanugrahane Allah. Panjenengane maringake marang wong kang dadi keparenging kersane. Dene Allah iku Maha Jembar sarta Maha Ngudaneni.
55. Sejatine kang dadi panguwasa tumrap sira iku mung Allah lan Utusane sarta wong kang padha percaya kang padha nindakake Shalat lan aweh zakat, sarta dheweke iku padha tundhuk (ing dhawuhe Allah).
56. Lan sing sapa kang nguwasakake (perkarenae) marang Allah lan marang utusane lan marang para wong mukmin, mangka satemene kang bisa menang iku wadyabalane (golongane) Allah.
57. Para mukmin kabeh! Sira aja padha ndadekake wong kang padha tansah nganggo geguyon lan dolanan marang agamanira, saka wong-wong kang wus diparingi kitab ing sadurungira, lan sira aja ngangkat wong kafir dadi panguwasaning perkaranira. Lan sira bektia ing Allah menawa sira temen-temen padha mukmin.
58. Lan menawa sira ngajak wong mau supaya dheweke padha nindakake shalat, dheweke banjur gawe shalat iku dadi geguyon lan dolanan. Kang mengkono iku jalaran kelebu golongane wong-wong kang ora duwe akal.
59. Muhammad sira dhawuha! He wong ahli kitab. Kang padha sira selaki iku dudu apa-apa, nanging kang sira selaki iku anggoningsun percaya marang Allah, lan samu barang kang wis diturunake dening Allah marang aku. Lan samu barang kang wis diturunake dening Allah sadurungku. Lan satemene akeh-akehe sira iku padha fasiq.
60. Muhammad sira dhawuha: "Apa sira padha nyuwun ingsun dhawuhi bab wong kang disiksa dening Allah? siksane luwih abot, tinimbang wong kang nyelaki mau yaiku wong kang padha dibendoni lan didukani dening Allah, malah ana kang rupane disalini wujud kethek utawa celeng, lan maneh wong kang ngabekti utawa manembah marang syetan. Wong kang mengkono mau kabeh panggonane ana ing neraka, ala banget. Apa dene kebangetan anggone kesasar saka ing dalan kang bener."
61. Menawa dheweke (wong-wong Yahudi kang padha munafiq) mau padha sowan marang sira matur: "Kita sapunika sami mukmin nanging sejatine wong-wong mau wis padha mlebu klawan kekafiran lan padha metu uga klawan kekafiran." Dene Allah luwih ngudaneni marang barang kang padha diumpetake.
62. Lan sira (Muhammad) tansah sumurup akeh-akehe wong mau padha rerikatan anggone tumindak dosa lan memungsuhan lan bareng manga barang kang haram. yekti ala temen tindak kang padha ditindakake.
63. Para pendhita lan para Gurune wong Yahudi layak ora nyegah marang Yahudi anggone padha ngucap goroh, lan anggone padha mangan barang larangan. Ala temen tindake para pendhita lan para Guru mau.
64. Lan wong-wong Yahudi padha ngucap: "Astane Allah iku keblenggu (nggegem/ Allah iku methid)". Allah ngendika: kang tangane dibelenggu iku wong Yahudi. Wong Yahudi padha dibendoni dening Allah marga saka anggone padha ngucap kang mengono mau. Satemene astane Allah loro pisan iku kebuka (banget lomane), peparinge sakersane. Para Panggedhe lan gurune wong Yahudi mau ing tembe bakal sang saya tambah kesasare lan kafire marang kitab Qur'an kang wis diturunake dening Pangeranira Muhammad. Lan Ingsun wis nyelehake ing atine rasa sesatron lan gethinge wantarane wong Yahudi mau nganti tekan dina Qiyamat. Wong Yahudi mau saben ngurubake geni[11], kanggo perang nglawan Nabi Muhammad, geni mau dipateni dening Allah. Wong Yahudi mau padha tumindak gawe rusak ana ing bumi. Dene Allah iku ora remen marang wong kang padha gawe rusak.
65. Saupama wong Ahli Kitab iku padha percaya ing Nabi Muhammad, sarta padha bekti ing Allah, mesthi Ingsun tutupi sakehing alane lan mesthi padha Ingsun lebokake ing suwarga Na'iem.
66. Lan maneh saupama wong ahli kitab iku padha ngestokake dhawuhe kitab Taurat lan Kitab Injil, lan samubarang kang wis diturunake marang wong mau saka ing Pangerane, mesthi wong mau padha mangan rejeki peparinge Allah saka ing dhuwur lan saka ngisor sikile. Sawenehe wong mau ana kang sedhengan, nanging akeh-akehe padha tumindak ala.
67. He Utusaningsun (Muhammad) sira nekakna samu barang kang wis diturunake dening Pangeranira marang sira. Menawa sira ora ngestokake (ana kang sira umpetake) sira iya jeneng ora nekakake dhawuhe Allah. Dene Allah iku kepareng ngreksa ing sira saka pialaning manungsa. Satemene Allah iku ora kersa paring pitedah marang wong kang padha kafir.
68. (Muhammad) dhawuha: "He para ahli kitab! Sira iku ora bakal diarani wong kang nindakake agama kang bener, nganti sira kabeh iku padha ngestokake (dhawuhe) kitab Taurat lan Injil lan kitab kang wis diturunake marang sira saka ngarsane Pangeranira". lan kitab Qur'an kang wis diturunake marang sira saka Pangeranira, iku yekti bakal nambahi akeh-akehe wong-wong mau anggone jarag ngliwate wates lan saya tambah kafir. Jalaran iku sira aja susah lan sedhih marga tindake golongan kang padha kafir.
69. Satemene wong-wong kang padha percaya, wong-wong Yahudi lan wong-wong Shabi'in (wong-wong kang duwe cecekelan agama) sarta wong Nashara sapa kang gelem percaya ing Allah ln dina Akhir lan banjur padha tumindak becik, mangka wong-wong mau padha ora padha wedi lan ora padha susah.
70. Temen Ingsung wis mundhut perjanjian marang wong Bani Israil lan Ingsun wis ngutus marang wong-wong mau pirang-pirang utusan. Samangsa rawuh sawijining utusan marang wong-wong mau klawan ngampil barang kang ora disenengin dening atine, saperengane wong mau ana kang nggorohake Utusan lan saperangan maneh ana kang banjur merjaya ing Utusane.
71. Dheweke tumindak mengkono jalaran padha ngira, menawa ora bakal kena coba saka ngarsane Allah, nuli padha wuta saka weruh barang kang bener lan tuli saka ngrungokake barang bener mau, nuli Panjenengane Allah paring pangapura marang wong-wong mau nuli akeh-akehe wong-wong mau padha bali wuta lan tuli. Dene Allah iku Maha Priksa samubarang kang padha ditindakake.
72. Wong-wong Nashara mau tetep dadi kafir kang padha ngucap: "Satemene Allah iku ya Nabi Isa putrane Maryam". Nabi Isa wis dhawuh: "He para Bani Israil, sira padha manembaha ing Allah Pangeraningsun lan Pangeranira. Sing sapa musyrik anggone manembah ing Allah, dheweke iku diharamake ora kena mlebu suwarga, panggonane ana ing neraka. Dene wong kang padha nganiaya marang awake dhewe iku mesthi ora ana kang bisa nulungi nulak saka siksane Allah".
73. Wong Nashara kang padha ngucap: "Allah iku Pangeran kang kaping telu saka Pangeran telu[12]", Iku tetep dadi kafir awit ora ana pangeran kang wajib disembah kajaba mung Pangeran kang Sawiji, yaiku Allah. Dene wong Nashara mau menawa ora leren angone ngucap mengkono mau ing besok wong kang padha kafir mesthi padha ngrasakake siksa kang nglarakake.
74. Apa dheweke ora banjur padha enggal-enggal tobat marang Allah lan nyuwun pangapura marang Panjenengane? Dene Allah iku Maha Ngapura sarta Maha Asih.
75. Nabi Isa al-Masih putrane Maryam iku ora ana liya kajaba dadi Utusane Allah (kaya dena) para utusane kang kuna-kuna kang wis ora ana. Dene maune Nabi Isa iku sawijining Wanodya kang banget sumengkeme marang allah (pang pangucape temen) sakarone iku iya padha dhahar dhedhaharan kaya lumrahe manungsa. Sira ndelenga kepriye anggoningsun nerangake marang wong-wong mau tandha yekti, nuli sira ndelenga kepriye anggone padha diplencengake saka kebeneran (padha nampik marang kebeneran).
76. He Muhammad sira dhawuha: "Ya gene sira padha manembah saliyae Allah kang ora kuwasa gawe kemlaratanira lan ora kuwasa gawe manfangatira. Dene Allah iku Midhanget sarta Ngudaneni".
77. He Muhammad sira dhawuha: "He wong ahli Kitab, sira aja padha kesengsem anggonira padha nglakoni agama ora klawan bener, lan sira aja manut marang hawa nafsune golongan, kang maune pancen wus kesasar lang awene nyasarake akeh-akehe manungsa lan dheweke kesasar saka dalan kang jejeg".
78. Wong Bani Israil kang padha kafir padha dibendoni dening Allah marga saka sifat-fifat kang kawetu saka tutuke (lisane) Nabi Dawud lan Nabi Isa putrane Maryam. Kang mengkono iku jalaran padha bangkang lan jalaran anggone padha ngliwati wates.
79. Dhweke iku ora padha cegah-cinegah saka tindak murang tata kang padha ditindakake. Yekti ala temen tindak kang padha ditindakeke.
80. (Muhammad) Sira ndeleng wong Yahudi lan wong Nashara iku padha nguwasake perkarane marang wong-wong kafir; yekti ala temen barang kang wis ditindakake dening wong-wong mau (kang mengkono iku) njalari benduning Allah marang dheweke, lan njalari wong-wong mau padha tetep sarta langgeng ana ing siksane Pangerean.
81. Lan saupama wong Yahudi lan wong Nashara mau padha percaya marang Allah lan marang Nabi (Muhammad) lan kitab Qur'an kang wis diturunake marang Nabi Muhammad, mesthi dheweke padha ora gelem ngalap wong-wong kafir mau dadi panguwasa, nanging akeh-akehe wong-wong mau padha duraka.
82. Sira bakal ketemu wong kang kaluwih-luwih anggone padha mungsuhi marang wong-wong mukmin, yaiku wong-wong Yahudi lan wong kang padha nyekuthokake ing Allah, lan sira uga bakal ketemu wong-wong kang banget celak tresnane marang para wong Mukmin, yaiku wong-wong kang padha ngucap, "Satemene kita iku (wong) Nashara", kang mengkono iku, jalaran saka wong-wong mau ana pendhita-pendhitane lan ana rahib-rahibe, lan jalaran wong-wong (Nashara) iku ora padha ambeg gumedhe.
83. Lan nalikane wong Nashara mau padha krungu unining kitab kang diturunake (Al-Qur'an) marang Utusane Pangeran (Muhammad), sira weruh mripate wong mau padha nrocos ngetokake eluh, marga anggone padha weruh barang kang bener nyata. Wong-wong mau banjur padha munjuk: "Dhuh Pangerean kita. Kita punika sami pitados (dhateng Rasul lan kitab Panjenengan), mila mugi panjenengan kersa nyerat ing kita katunggilake (kagolongaken) kaliyan tiyang ingkang sami nekseni, bilih Nabi (Rasul) saha Kitab Panjenengan punika temen".
84. Lan kita boten pantes menawi kita boten sami pitados ing Allah lan dhateng kaleresan ingkang sampun dhateng ing kita. Kita sami ngajeng-ajeng supados Pangeran kita nglebetaken kita kagolongana kaliyan tiyang-tiyang ingkang sae.
85. Awit saka pangucape wong Nashara kang kaya mangkono mau, mulane Allah banjur ganjar marang wong-wong mau, padha diparingi suwarga kang ngisore ana bengawane mili, ana ing kono bakal padha langgeng. Kang mengkono mau dumunung piwalese wong-wong kang padha gawe becik.
86. Dene wong-wong kang padha kafir lan padha nggorohake marang ayat-ayatingsun, wong kang mangkono mau bakal padha manggon ana ing neraka Jahim.
87. Para mukmin kabeh. Sira aja padha ngaramake pangananan kang becik, kang wis dihalalake dening Allah ing sira kabeh, lan sira aja padha tumindak nglilwate wates. Satemene Allah iku ora remen marang wong kang padha tumindak ngliwati wates.
88. Lan sira padha mangana rejeki peparinge Allah marang sira kabeh dadi panganira klawan halal lan becik. Lan sira padha bekti marang Allah kang wis sira kabeh padha percaya (mukmin) marang Panjenengane.
89. Allah ora kresa matrapi supatanira kang sira tindakake ora terus tekan ing ati, nanging Allah bakal matrapi supatanira kang sira ucapake terus tekan ati. Dene minangka tebusane yen sira nerjang supatanira yaiku kudu menehi pangan marang para wong miskin 10, pangan kang tengahan (ora kudu unggul lan ora kena asor banget) kaya dene pangan kang sira wenehake marang ahlinira. Siji-sijining wong miskin sak mud, utawa aweh sandhangan marang wong miskin cacahe 10, utawa merdikakake kawula kang mukmin. Dene sing sapa ora bisa nglakoni salah sijining 3 perkara mau, tebusane kudu pasa 3 dina. Kang kasebut mau dadi tebusane supatanira, menawa sira nerjang supata. Lan sira padha ngreksanaha (ngati-atiya) aja nganti nerjang supata. Kaya mengkono iku Allah anggone nerang-nerangake ayate marang sira, supaya sira padha syukur.
90. Para mukimin kabeh, Satemene inuman keras (saceng), ngabotohan, brahala sarta azlam (kanggo meruhi ala becike nasib) iku klebu tindak kang jember saka lakune syetan. Jalaran saka iku sira padha ngedohana supaya sira kabeh padha pikantuk kabegjan.
91. Karepe syetan mono arep nganakake ana ing antaranira gegethingan lan memungsuhan (jalaran) inuman keras lan ngabotohan, lan nyegah sira kabeh supaya aja nganti padha eling ing Allah lan saka shalat, lan apa sira kabeh padha gelem mareni (saka tindak kang jember iku?)
92. Lan sira padha ndherek (tha'ata) ing Allah lan Utusane, lan sira padha diati-ati. Dene yen sira padha mlengos, weruha, satemene kewajibane Utusan Ingsun iku mung mratakake (nekakake) piwulang kang terang.
93. Para wong mukmin kang padha becik tumindake ora ana pekewuhe ing sajerone barang kang kapangan padha ngati-ati ora padha mangan barang kang dadi larangan, sarta padha tetep iman marang Allah lan tumindak becik, apadene padha nyirik (ngedohi) barang kang ing tembe dilarang, lan padha tetep Iman, sarta tetep isih padha ngati-ati ora nganiaya ing wong, lan padha gawe kabecikan. Dene Allah iku remen marang wong kang padha gawe kabecikan.

[1]. Ihram iku tegese nglarangi, yaiku klebu ugere wong nglakoni Haji, kawitan tekan pungkasan akeh larangane, cacah 10 oerkara klebu mbebedhag kaya kang kasebut ing kitab ilmu fiqih.
[2]. Sasi haram iku tegese sasi larangan, ora kena mangsah perang, iya iku sasi papat, 1. Muharram (surae), 2. Rajab, 3. Dzul Hijjah, 4. Dzul Qo'dah.
[3]. Wong arab ing jaman kuna, menawa arep lelungan metu saka negara Mekkah, padha golek kayu thethukulan dienggo kalung, murih selamet ana ing paran, iya kelakon slamet temenan, wong Islam padha dilarangi ngarubiru kalung mau murih selamet.
[4]. Azlam iku tembung arab tegese wadhah, nanging wujude changkir 7, kang dadi cekelane wong kang rumeksa ka'bah ing zaman kuna. Cangkir 7 mau ana tulisane dhewe-dhewe. Cangkir angka 1, tulisane muni: Amaranie Rabbie, tegese: Pangeranku prentah marang aku. Cangkir angka 2 tulisane muni: Nahanie rabbie, tegese Pangeranku nglarangi marang aku, angka 3 tulisane: Minkum, Ghairikum, tegese: saka ing sira. Cnagkir angka 4 tulisane: "Min Ghairikum", tegese saka ing liyanira. Cangkir angka 5 tulisane muni: Mul shaqun, tegese: ditemplokake. Cangkir angka 6 tulisane muni: aqal, tegese: budi. Cangkir angka 7 tulisane muni: Ghafal, tegese ora ana apa-apa. Wong Arab ing zaman kuna, menawa duwe karep apa-apa mangka karepe kudu nyemurupi. Keproye bakal wusanane, iku banjur sowan marang brahala kang aran Habal, ana ing Ka'bah, lan banjur mbayar dhuwit 100 dirham marang juru rumeksa (juru kunci) Ka'bah, juru rumeksa iku banjur ngandhani. Menawa karepe arep nglakoni panggaweyan kang arep dilakoni, yen tiba cangkir angka sabanjure 2, penggaweyan iku ora kena dilakoni. Mengkono sebanjure wong Islam padha dilarangi nandha barang-barang sarana azlam. Sanajan liyane azlam, samubarang pethek kang medharake barang kang durung kelakon, uga dilarangi, awit klebu ndisiki kersane Allah.
[5]. Junub iku mentas cumbana utawa ngetokake mani sadurunge adus (kitab Fathul Qarib)
[6]. Anak lanang loro kang siji aran Habil sijine aran Qabil.
[7]. Qurban iku pisungsun konjuk ing Allah, murih kacedhak ing Allah. Qurnbahe Habil arupa wedhus. Dene qurbane Qabil arupa tanduran.
[8]. Mulabukane wong loro mau padha caos Qurban mengkene, putrane Nabi Adam iku kabeh padha miyos dampit, kembarane Habil iku ala rupane, nanging kemberani Qabil iku rupane ayu. Dene syareat pranatane Nabi Adam dhek samana, kena ngrabeni sedulur, mung ora kena ngrabeni kembarane dhewe. Allah dhawuh marang Nabi Adam angendikakake dhaupake Habil oleh oleh kembarane dhewe. Allah dhawuh marang Nabi Adam angendikakake dhaupake Habil oleh kemberane Qabil kang endah warnane sarta dhaupake Qabil oleh kembarane Habil kang ala rupane. Nanging sarehing kemberane Qabil iku ayu rupane, karepe Qabil arep dirabeni dhewe, moh didhaupake oleh kembarane ngatas kersane Allah, sarana padha gawe tandha caos qurban, sapa kang qurbane ditampani dening Allah sarana dipangan geni saka langit iku menang oleh bojo kembarane Qabil kang endah rupane.
[9]. Yaiku Qurbane Habil, dimangsa genei saka langit padha sanalika.
[10]. Yaiku Qabil.
[11]. Ngurubake deni, karepe: Saben ngumpulake kanca diajak maju perang marang Nabi Muhammad, dirungake dening Allah marga anggone pasulayan karo kancane dhewe.
[12]. Kepercayane Agama Nashara anggone ngarani Pangeran telu, iku dadi 4 golongan:
     a. Ngarani sariraning Allah lan sariraning Nabi Isa lan Maryam iku siji-sijine padha aran Pangeran.
     b. Ngarani Pangeran iku kumpule shifat 3, 1. wujud = tegese ana, 2. ilmu = tegese kawruh, 3. hayat = tegese urip. Dene Isa iku putraning Allah.
     c. Ngarani pangeran iku kumpule awak siji lan sifat telu iku, 1. sarisaning Allah ditembungake Rama; 2. Shifat kalam tegese Pangandikane Allah, kang ditembungake putera; 3. Sifat hayat tegese urip, kang ditembungake roh suci. Dene kumpulan 3 perkara iku Pangeran siji.
     d. Ngarani Pangeran iku kumpulan awak loro lan sifat siji yaiku: 1. sariraning Allah; 2. Sariraning Nabi Isa; 3. Sifat hayat, tegese urip kang diumunung ana sariraning Nabi Isa.