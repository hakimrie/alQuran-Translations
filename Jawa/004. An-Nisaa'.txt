1. He Manungsa kabeh, sira padha bektia ing Pangeranira, kang wis nitahake saka awak siji[1] lan banjor nitahake bojone[2] dititahake saka bagiane awak siji mau sarta kang wis nyebar saka sakarone iku priya lan wanita kang akeh. Lan sira padha bektia marang Allah kang padha sira anggo gegaraning panyuwun[3] lan (sira aja medhot) sih. Satemene Allah iku nguwasake ing sira kabeh.
2. Lan sira padha menehna bandhane bocah Yatim[5] sarta sira aja nglironi bandhane kang becik, sira ijoli kang ala. Lan aja mangan bandhane bocah Yatim mau sira campur bandhanira. Satemene wong kang mengkono iku dosa gedhe.
3. Dene menawa sira padha kuwatir ora bakal tumindak adil tumrape bandhane bocah yatim (lan kuwatir ora bakal bisa adil tumrap pandumira marang bojo) sira padha nikaha (rabia) wong wadon kang dadi condhoning atinira, ngloro nelu utawa mapat bae. Dene yen sira meksa isih kuwatir ora bakal bisa tumindak adil, iya rabia (nikaha) wong wadon mung siji bae, utawa nerimaa mung wong wadon tukon darbeking tanganira bae, kang mengkono iku luwih cedhak sumingkir saka tumindak nganiaya.
4. Lan sira mbayara mas kawining wong wadon, minangka paweweh. Dene yen wong wadon mau wis ridha mas kawine marang sira, mas kawin mau sira pangana kelawan enak.
5. He wong kang padha nguwasani bandhane bocah sakpepadhane, bocah kang padha ngebreh bandhane, aja sira wenehake, kersane Allah bandha mau dicekelake sira kanggo ngopeni bocah mau. Sira padha ngingonana lan sira padha nyandangana bocah mau kelawan bandhane. Lan sira padha nandukna tembung manis tur kepenak marang bocah mau.
6. Lan sira padha nitipriksa kahananing bocah yatim nganti tekan dewasa (baligh wayahe rabi). Ing kono manawa muturut panimbangira bocah yatim mau wis pinter, bandhane nuli sira wenehake marang bocah mau. Lan sira aja wani-wani mangan bandhane bocah yatim kelawan ora bener nggege entek ing bandha mau. Lan sapa kang nguwasani bandhane bocah yatim iku sugih, aja mangan babar pisan marang bandhane bocah yatim. Nanging yen kekurangan, ya mangana bandhane kelawan becik (bener). Dene manawa sira padha masrahake bandhane bocah yatim kang nduweni bandha mau, sira padha neksekna temene bocah yatim mau wis nampa bandhane. Lan wis cukup Allah dadi Panimbang.
7. Wong-wong lanang padha duwe panduman saka barang tetinggalane wong tuwa loro (bapabiyung) utawa saka sanak sedulure. Wong-wong wadon iya padha duwe panduman saka barang tetinggalane wong tuwa loro (bapabiyunge) utawa saka sanak sedulure, ana kang mung nampa sethithik utawa akeh. Mangkono iku panduman kang wis tinamtokake.
8. He wong kang padha tampa panduman waris, manawa anak sanak sadulur kang benere ora oleh panduman, lan bocah yatim, apa dene para wong miskin padha teka meruhi pengedume barang tinggalan iku padha sira ujurana (sadurunge barang mau dibage marang para waris kang mesthi nompa) lan padha sira tandukana tembung kang becik lan manis.
9. Lan sira padha nguwarna wong kang padha lara banget, kang manawa mati sarta sapungkure tinggal anak cilik. Anak cilik mau dikuwatirake mbokmanawa ora kopen, mulane sira padha bektia marang Allah, lan mituturana marang wong kang lara mau kelawan pitutur kang becik[6].
10. Satemene wong kang padha mangan bandhane bocah yatim kelawan panganiaya iku prasasat ngiseni wetenge kelawan geni neraka, ing besuk bakal dicemplungake ing neraka Sa'ir.
11. Allah wis paring dhawuh marang sira kabeh tumrap anak tinggalanira, pandumaning anak lanang siji padha karo pandumaning anak wadon loro, dene yen anak mau wadon kabeh kehe loro sapendhuwur, pandumaning rong proteloning barang tinggalan. Dene yen anak wadon mau mung siji, iku pandumane oleh separoning barang tinggalan. Dene bapa lan biyunge wong kang mati siji-sijine oleh panduman sakpraneme barang tinggalan, semono iku manawa kang mati mau tinggal anak. Dene yen ora tinggal anak, mung tinggal bapa lan biyung wae (utawa nganggo tinggal bojo) iku pandumaning biyung oleh saperteluning barang tinggalan. Dene manawa kang mati mau tinggal sadulur (lanang lan wadon loro sak pendhuwur) iku pandumaning biyung oleh sakpranem, samono iku saturahe dienggo nglestarekake wewekas kang diwekasahe (wasiyat) utawa dienggo nglunasi utange wong kang mati mau. Bapakinge sapenduwuran para anakira ora ana kang weruh mungguh bapa ana kang weruh mungguh bapa lan anak mau endi kang akeh lerege mikolehi marang sira. Pangendum kang mangkono mau ditemtokake dening Allah. Satemene Allah iku Nguningani lan Wicaksana.
12. Lan sira padha duwe panduman separoning barang tetinggalan rabinira kang mati, iku manawa rabinira mau ora tinggal anak. Dene yen tinggal anak, sira mung oleh panduman saprapating branang tetinggalane rabinira, iku saturahe dienggo nglestarekake wasiyat kang diwasiyatake dening rabinira, sarta dienggo mundhuti (nyauri) utange. Para rabinira duwe panduman saprapating barang tinggalanira yen sira mati, iku manawa sira ora tinggal anak. Dene yen sira tinggal anak, rabinira mung oleh panduman saprawoluning barang tinggalanira, iku saturahe dienggo nglestarekake wasiyat kang sira wasiyatake, sarta dienggo mundhati utange. Dene manawa ana wong lanang utawa wong wadon mati ora tinggal bapa utawa kaku utawa anak, ing mangka tinggal sedulur kang mung tunggal tinggal sedulur kang mung tunggal biyung wae lanang utawa wadon, iku yen sedulur tinggal biyung mung siji wae, pandumane sapranem barang tinggalan. Nanging yen sedulur tunggal biyung mau luwih saka siji, pandumane saprateluning barang tinggalan, diendum rampak sakancane padha sedulur tunggal sakancane padha sedulur tunggal biyung (lanang wadon padha wae), mangkono iku saturahe dienggo nglestarekake wasiyat kang diwasiyatake dening kang mati mau, apa dene dienggo mundhati utange, tur wasiyat[7] mau ora ndadekake kemlarataning (kapitunaning) ahli waris kang kasebut mau. Iku dhawuh saka Allah. Dene Allah Maha Ngudaneni sarta Maha Sabar.
13. Kabeh kang wis kasebut mau iku angger-anggere Allah. Lan sing sapa ngestokake (dhawuhe) Allah lan Utusane, Allah mesti ngganjar marang wong mau, dilebokake suwarga kang ana bengawane mili ana sangisore wit-witan, ana kono padha langgeng, iya kaya mangkono kabegjan kang agung.
14. Dene sing sapa duraka ing Allah lan Utusane, apa dene nerak angger-anggere Allah, Allah bakal nyiksa marang wong mau, dicemplungake neraka, ana kono padha langgeng sarta dipatrapi siksa kang ina.
15. (Para wong kang padha nyekel kabenaran) mungguh para wanita kang padha nglakoni ala (zina) iku padha sira golekna saksi lanang papat. Manawa wong papat mau wis padha nyekseni anggone zina, wanita mau banjur sira kunjaranen, (kurungen) ana sajroning omah, nganti dheweke mati utawa nganti Allah ndamel dalan marang dheweke (lepas saka anggone dikurung utawa dikunjara)[8]
16. Dene yen ana wong loro kang nindakake laku ala (zina) iku padha pilaranen[9] dene wong loro mau banjur padha tobat, lan padha mbecikake kelakuane, yen wis nengna wae. Satemene Allah kepareng nampa tobate para kawula sarta Maha Asih.
17. Satemene tobat (kang ditampa) dening Allah iku tumrap wong kang nglakoni laku ala kang padha klimput atine (jalaran saka ora mangerti), kang ora antara suwe[10] banjur tobat. Wong kang mangkono iku diparengake tobate dening Allah. Allah iku Ngudaneni tur Maha Wicaksana.
18. Tobat iku ora tumrap wong kang nglakoni laku ala pirang-pirang, kang nganti tekan waktu mati lagi matur: "Ing sapunika kawula tobat". Lan ora tumrap wong kang padha mati kafir. Wong mangkono mau Ingsun ancam kelawan siksa kang nglarani.
19. He wong kang mukmin kabeh, tumrap sira ora bakal halal maris bandhane para wanita kelawan peksan. Lan sira aja padha nyegah wong wadon mau manawa arep omah-omah maneh. Pamrihe supaya sira bisa ngilangake seperangane bandha kang sira wenehake marang dheweke, kajaba yen wanita-wanita mau wis terang anggone nindakake laku ala (zina). Lan sira supaya nyrawungi marang wanita-wanita mau kelawan becik. Dene manawa sira ora dhemen marang wong wadon mau, (sira antekna dhisik) mbokmanawa sira gething marang sawijining barang, nanging Allah nitahake kabecikan pirang-pirang ana ing barang kang sira gethingi.
20. Lan manawa sira duwe sedya arep ganti bojo (arep rabi maneh) mongka sira wis mbayar utawa nganggemi maskawin bandha akeh marang bojo kang ora sira dhemeni, iku sira aja pisan-pisan ngelongi maskawin mau sethithik-thithika, (yen sira nganti nglakoni) apa sira ngepek maskawin kelawan panganiaya lan dosa kang wis terang.
21. Kapriye yen sira nganti padha ngelongi (jupuk) maskawine, kang mongka sira wis kelakon saresmi karo bojonira sarta dheweke wis padha ngalap perjanjian kukuh saka sira kabeh.
22. Lan maneh sira aja padha ngrabeni wong wadon kang wis nate diningkah (dirabi) dening bapa utawa embahira, kajaba kang wis kebanjur biyen. Satemene kang mangkono iku jember lan kabendon dening Allah sarta ala-alaning dalan.
23. Lan sira (uga) dilarangi angngrabeni biyungira lan anakira wadon lan sadulurira wadon, lan sadulure wadon bapakira lan sadulure wadon biyungira, lan anake wadon sadulur wadon lan biyungira inya kang wis nyusoni ing sira lan sedulurira wadon tunggal suson lan biyunge rabinira lan anakira kuwalon kang kelumrahane ana ing pangkonira, metu saka rabinira kang wis becik (cumbana). Dene yen sira durung becik (cumbana) lan rabinira, ora ana pakewuhe sira ngrabeni anakira kuwalon. Lan dilarangi maneh tilas rabine anakira lanang kang patutan saka sira dhewe lan maneh sira dilarang wayuh wanita loro kang padha sedulur, mengkono mau kajaba wis kebanjur biyen. Satemene Allah iku Maha Pangapura lan Maha Asih.
24. Lan maneh sira padha dilarangi ngrabeni wong wadon kang somahan (kang duwe bojo) kajaba wanita (jariah) kang kadarbe ing sira, Allah nemtokake kang mangkono mau marang sira kabeh, lan sira padha dililani ngupaya bojo wanita, liyane kang klebu ing larangan mau, sarana maskawin bandhanira, dadi sira padha ora aran zina, aran sesomahan, endi wanita kang sira anggo kebungahan karabi ing sira bayara maskawin kang kasebut ing nikah, sawise maskawin mau ditemtokake akeh sethithike. Manawa sira sarta wanita mau padha narima mundhaking maskawin utawa sudane, yen ora ana pakewuhe. Satemene Allah iku Maha Ngudaneni sarta Wicaksana.
25. Lan sing sapa saka sira kabeh ora kuwat mbayar mas kawin kanggo wong wadon merdika kang mukmin, iya nikaha (ngrabiya) wong wadon kawula kang mukmin, kang kadarbe ing liyan. Allah iku Ngudaneni setia lan orane anggonira mukmin. Yen lahira sira anggonira mukmin. Yen lahira sira lan wong wadon kawula kang resik, ora gelem zina, ngedheng utawa dhelikan. Sira nikaha klawan ridlaning bendarane, lan sira mbayara maskawine klawan ganep. Manawa wong wadon kawula mau wis kelakon omah-omah, kang mongka mbanjur nglakoni kang mongka mbanjur nglakoni zina, iku patrapane saparoning patrapane wong wadon merdika. Dene kenane ngrabeni wong wadon kawula kang jalaran ora kuwat mbayar maskawine wong-wong wadon merdika, iku tumrap wong kang kuwatir mbok manawa nglakoni zina. Ewa dene yen sira kuwat sabar ora ngrabeni wong wadon kawula lan uga ora zina, iku tumraping sira luwih becik. Dene Allah iku Maha Pangapura lan Maha Asih.
26. Allah iku kersa nerangake laku-lakuning agama marang sira kabeh lan paring pituduh laku-lakuning para Nabi sadurungira lan kersa nampa tobatira. Dene Allah iku Maha Ngudaneni sarta Maha Wicaksana.
27. Allah kersa nampa tobatira kabeh. Dene wong-wong kang padha nggugu hawa nafsune (wong Yahudi lan wong Nasrani) iku padha pamrih supaya sira kabeh padha nyleweng temenan (saka barang kang bener).
28. Allah kersa ngenthengake marang sira kabeh, jalaran manungsa iku dititahake apes.
29. Para wong mukmin kabeh, sira aja mangan bandha-bandhanira ana ing antaranira kelawan batal, kajaba yen bandha mau arupa dagangan kang wis krana lila, lan sira aja padha mateni awakira dhewe, jalaran satemene Allah iku Maha Asih marang sira kabeh.
30. Lan sing sapa tumindak kang mengkono iku nglanggar wates lan nganiaya, temen Ingsung nutup (ngilangi) kaluputanira (kang cilik) bakal nyemplungake dheweke ana ing neraka. Lan kang mengkono iku mungguhing Allah gampang.
31. Menawa sira padha nyingkiri larangan (dosa) gedhe kang tumrap marang sira kabeh, mesthi tumindak ala kang sira tindakake Ingsun tutupi (dosa-dosa cilik) Lan sira bakal padha Ingsun lebokake ing suwarga kang Mulya.
32.Lan sira aja padha kemeren, ngarep-ngarep kabegjan kang wis diparingake dening Allah marang saweneh saka sira ngungkuli liyane. Para wong lanang padha duwe panduman pituwase barang kang wis padha ditindakake. Para wong wadon uga padha duwe panduman pituwase barang kang wis ditindakake. Sira padha nyuwuna sih kanugrahaning Allah. Satemene Allah iku ngudaneni marang samubarang.
33. Lan tumrap siji-sijine wong (mati) Ingsun wis ndadekake ahli waris tumrap barang tetinggalane, (yaiku) wong tuwane loro lan para sanak sadulure. Lan (menawa ana) wong-wong padha perjanjian kanthi supawa (kawula), jalaran saka iku sira padha menehna wong-wong mau. Satemene Allah iku Maha nekseni marang samubarang.
34. Para wong lanang iku padha nguwasani (dadi Pemimpin) marang para wong wadon, jalaran anggone Allah ngluwihake wong lanang ngungkuli wong-wong wadon, lan jalaran anggone dheweke wis aweh nafkah nganggo bandhane, Mulane wong wadon kang becik iku mesthi manut miturut (tha'at) marang lakine (bojo), tur rumeksa ing wadine (ora sedheng) kelawan pangreksane Allah kang wis didhawuhake.  Dene wong wadon kang sira kuwatirake wangkal (ora manut miturut), iku sira pituturan kang becik, yen meksa wangkal, nuli sira ngedohna saka paturone. Yen meksa isih wangkal, sira gitiki. Dene yen banjur manut miturut marang sira, aja sira goleh-golekake perkara. Satemene Allah iku Maha Luhur lan Maha Agung.
35.(He wong kang padha nyekel bebeneran), menawa sira padha kuwatir (weruh) pasulayaning wong bebojoan nuli sira padha nganakna juru pemisah[11], saka sadulure kang lanang lan sijine saka sanake kang wadon[12]. Sabanjure menawa juru pemisah loro-loro mau karep gawe becik, Allah bakal nulungi antarane wong loro mau. Satemene Allah Maha Ngudaneni sarta Maha Waspada.
36. LAn sira padha manembaha Allah, lan aja nyekuthokake Allah kelawan barang liyane. Lan padha gawea becik (ngabekti) marang wong tuwa loro, lan para sedulurira, lan para bocah Yatim, lan para wong miskin, lan tangga lan para wong miskin, lan tangga cedak kang isih sanak, lan tangga kang adoh lan kanca kang raket lan marang Ibnu Sabi (wong kang pinuju lelungan), apa dene kawula kang kadarbe ing sira. Satemene Allah iku ora remen wong kang gumedhe lan ngunggul-ngunggulake kaluwihane.
37. (Yaiku) wong-wong kang medhit (kumel) lan kang ngajak-ngajak para manungsa supaya padha medhit, lan padha ngumpetake peparinging Allah kang wis diparingake marang wong mau. Lan Ingsun ngancam marang wong kafir kanthi siksa kang ngasorake.
38. (kajaba wong kafir), Ingsun uga ngancam wong kang padha dermakake bandhane nganggo diweruhake ing wong (murih dilem) lan pra percaya ing Allah, apa dene ora percaya marang anane dina qiyamat. Dene sing sapa duwe kanca syetan iku weruha menawa syetan iku kanca kang ala banget.
39. Apa ta pakewuhe upama wong-wong padha gelem percaya marang Allah lan dina Qiyamat sarta padha gelem ndermakake bandha kang wis diparingke dening Allah? Allah iku ngudaneni marang wong-wong mau kabeh.
40. Satemene Allah iku ora kersa nganiaya sanajan mung sabobote semut kang cilik. Dene menawa ana amal-amale iku becik, Allah bakal maringi ganjarane tikel-matikel, sarta bakal maringi ganjaran kang agung saka ngarsane.
41. Kapriye bakal kedadeyane wong-wong kafir mau besuk nalika Ingsun nekakake saksi saka saben-saben ummat, lan Ingsun nekakake sira (Muhammad) supaya dadi saksi tumrap wong-wong kafir mau.
42. Ing dina iku sarupaning wong-wong kafir lan wong-wong kang padha duraka ing Rasul, luwih seneng (bungah) awake sirna dadi lemah, lan padha ora bisa ngumpetake paturan marang Allah nelaki tumindake kang ala kang wis ditindakake.
43. He wong kang padha mukmin kabeh, sira aja padha nindakake sholat menawa sira lagi mendem, kajaba menawa sira kabeh wis padha mangerti apa kang sira ucapake, lan aja padha nindakake shalat menawa sira padha junub (mentas cumbana), kajaba wong kang pinuju lelungan, lumaku ana ing dedalan, nganti sira padha adus. Dene yen sira pinuju lara utawa ana sajroning lelungan, utawa salah sawiji nira mentas teka saka jamban, utawa sira senggolan karo wong wadon (cumbana), iku yen sira padha ora oleh bangu, sira banjur padha tayamum[13] nganggo lebu kang resik (suci), nuli padha ngusapa rahinira lan tanganira. Satemene Allah iku Maha Agung sarta Maha Pangapura.
44. Apa sira Muhammad ora sumurup wong-wong kang diparingi Kitab (Yahudi lan Nasrani) malah padha ngijoli kanthi barang sasar sarta padha duwe karep arep nasarake marang sira saka dalan kang bener.
45. Dene Allah iku ngudaneni marang para saterunira. Lan pangreksane Allah wis cukup marang sira. Lan semono uga pangayomane Allah marang sira iya wis cukup.
46. Sawenehe wong-wong Yahudi ana sagolongan kang padha ngowahi tetembungane Kitab Taurat, ana tetembungan kang dibuwang saka panggonane (banjur disalini tetembungan liyane), lan padha matur marang Kanjeng Rasul: "Pangandika panjenengan sampun kula mirengaken, nanging kula sami mbangkang (mopo). panjenengan kula aturi mirengaken, nanging boten dipun gatosaken", sarta pangucape maneh: "Raa'Inaa", dheweke padha mutar balik klawan lisane, sarta natoni (nyenyamah - nacat) agama. Saupama dheweke iku padha ngucap: "Kita sami mireng lan kita sami ndherek, panjenengan kula aturi mirengaken sarta mugi panjenengan nyrantosaken dhateng kita", temen kang mengkono iku luwih becik lan luwih jejeg, nanging Allah wis bendoni (nglaknati) marang dheweke kegawa anggone padha kafir. Mulane ora padha gelem percaya kejaba mung sethithik.
47. He para wong kang padha diparingi Kitab, sira padha percaya ing kitab Qur'an kang wis Ingsun turunake, kang mbenerake marang kitab cecekelanira, mumpung Ingsun durung ngrusak rahi pirang-pirang, kang sabanjure padha Ingsun inger marep marang mburi, utawa mumpung Ingsun durung mbendoni marang wong mau kaya anggoningsun mbendoni para Bani Israil kang padha kaluputan nyambut gawe, ana ing dina Sabtu (Ingsun salini rupa kethek). Dene kabeh prentahe (dhawuhe) Allah iku mesthi kaleksan.
48. Satemene Allah iku ora bakal ngapura menawa panjenengane nganti disekuthokake, nanging panjenengane ngapura saliyane kang mengkono marang wong-wong kang dadi keparenge kersane. Dene sapa kang nyekuthokake marang Allah, iku setemene dheweke iku tumindak dosa kang gedhe.
49. (Muhammad), apa sira durung sumurup wong-wong (Yahudi lan Nasrani) kang padha sumuci-suci nucekake awake dhewek (iku ora bener, dnee kang bener) Allah iku nucekake wong kang dadi kepareng kersane. (Wong Yahudi lan wong Nasrani kaya mengkono mau mesthi padha disiksa). Lan dheweke iku ora bakal padha dikaniaya sethithik-thithika.
50. Sira ndelenga kepriye anggone wong-wong mau padha gawe gegorohan marang ngersane Allah, lan wis cukup mengkono iku (dadi) sawijining dosa kang tetela.
51. Apa sira (Muhammad) durung sumurup marang wong-wong kang padha wis diparingi panduman saka kitab? Dheweke padha percaya marang berhala kang aran Jibti lan Thaghut, sarta padha ngucap marang kancane kang padha kafir, menawa wong-wong mau luwih oleh pituduh marang dalan kang bener ngungkuli wong-wong kang padha percaya.
52. Wong kang mengkono iku tetap padha dibendoni (dila'nati) dening Allah, wis mesthi ora ana kang bisa nulungi.
53. Apa wong mengkono mau padha duwe panduman Keratoning Allah (ora). Wong mengkono mau ora pisan-pisan gelem weweh sethithik-thithika marang para manungsa.
54. Ap malah padha drengki marang manungsa, meri anggone padha diparingi kanugrahaning Allah (O, iku ala banget). Ingsun temen wis maringi kitab lan kawicaksanan, apa dene kraton gedhe marang para turune Nabi Ibrahim.
55. Sawenehing wong-wong (Yahudi) ana uga kang banjur percaya marng Nabi Muhammad, lan sawenehe maneh ana kang mlengos. Lan wis cukup neraka Jahannam, kanggo ngobong (wong-wong) mau.
56. Satemene wong-wong kang padha kafir marang ayat-ayatingsun iku ing mbesuk bakal padha Ingsun cemplungake neraka. Saben-saben kulite wong mau kobong (dadi awu), nuli Ingsun salini kulit anyar liyane, supaya bisa ngrasakake laraning siksaning neraka.Satemene Allah iku Maha Mulya tur Maha Wicaksana.
57. Dene wong-wong kang padha percaya sarta padha tumindak ('amal) becik Ingsun bakal nglebokake wong-wong mau ana suwarga kang ngisore ana bengawane mili, ana kono bakal padha langgeng salawas-lawase, lan ana kono dheweke bakal keparingan bojo (widadari) kang padha suci, lan Ingsun bakal nglebokake marang wong-wong mau ana pangeyuban kang banget eyube.
58. Satemene Allah dhawuh marang sira kabeh supaya sira padha masrahake (ngulihake) titipan marang wong kang duwe barang titipan. Lan menawa sira padha mutusi perkaraning manungsa, supaya mutusi (ngukumi) kanthi adil. Satemene becik-beciking pitutur iku kang diparingake dening Allah marang sira kabeh. Satemene Allah Maha Midhanget sarta Maha Priksa.
59. He wong mukmin kabeh, sira padha ngestokna (tha'ata) marang Allah lan ngestokna marang para utusane Allah sarta wong kang padha nyekel Panguwasa (pemerintah) saka sira kabeh. Dene menawa sira padha pasulayan sawijining perkara, sira padha mbalekake perkara mau marang Allah lan para utusane, menawa sira padha percaya marang Allah lan dina Qiyamat. Kang mengkono luwih becik sarta luwih becik-becike kedadean.
60. (He Muhammad) Apa sira durung sumurup marang wong kang padha ngira menawa dheweke iku padha percaya marang kitab kang wis diturunake marang sira lan kiatb kand diturunake sadurungira, ing mangka dheweke (tansah) padha karep njaluk keputusan marang brahala Thaghut (penasaran), sarta dheweke wis didhawuhi supaya padha-ngafiri (ora percaya) brahala, nanging syetan sumedya nyasarake marang wong-wong mau, kang adoh sasare saka barang kang bener.
61. Lan nalikan wong-wong mau padha didhawuhi: "Sira kabeh padha nyuwuna bebeneran, awewaton Qur'an kang diturunake dening Allah, lan nyuwuna bebenerang marang utusane Allah", Sira weruh wong-wong munafiq mau padha mlengos saka sira.
62. Lan bakal kepriye polah wong kang mengkono iku ing mbesuk dina Qiyamat nalikane padha katempuh pakewuh siksa, dhumunung wewalesing keluputane kang wis padha ditindakake nganggo tangane, Wong munafiq mau sawise mlengos, nuli padha sowan ing sira (Muhammad) matur lamis nganggo dikantheni supata, nyebut asmane Allah, ature: "Demi Allah, anggen kita nyuwun keleresan dhateng sanesipun panjenengan punika mboten saking punapa-punapa, pamrih kita namung supados sae sarta pikantuk pitulung"
63. Wong kang mengkono iku (lamis sajroning atine) wis diuningani dening Allah, mulane penylondhohe mau sira tokake bae, nanging sira mituturana marang wong-wong mau kanthi pangucap lan pitutur kang mranani atine.
64. Lan Ingsun ora ngutus sawijining utusan kajaba mung supaya diestokake (ditha'ati) klawan idzining Allah. Dene wong mau menawa padha sowan sira (Muhammad) jalaran rumangsa nganiaya awake dhewe (maarga anggone njaluk bebenaran marang Thaghut), nuli padha nyuwun pangapuraning Allah, sarta dikantheni para utusane Allah iya nyuwunake pangapura keluputane wong-wong mau, iku mesthi padha weruh menawa Allah iku Maha Kersa nampa tobating para kawula lan Maha Asih.
65. Demi Pangeranira, wong kang padha rumangsa percaya marang Qur'an mau durung tetep mukmine, kajaba yen banjur nyuwun bebeneran marang sira Muhammad, tumrap perkara kang dadi pasulayan antarane wong mau (sawise sira ngukumi). Atine ora pisan-pisan seseg marang bebeneranira, anane mung pasrah marang putusanira, tumeka ing atine.
66. Lan menawa Ingsun dhawuh (majibake) marang wong-wong mau: "Sira padha matenanan awakira utawa sira padha metuwa saka ing negaranira", mesthi dheweke padha ora gelem nindakake dhawuh mau, kajaba mung sethithik (kang gelem). Ing mangka menawa dheweke padha gelem nindakake barang kang wis didhawuhake mau, mesti becik tumrap dheweke lan luwih nguwatake ketetepane imane.
67. Ing kono Ingsun mesthi maringi ganjaran kang agung marang wong-wong mau saka ngarsaningsun.
68. Lan temen Ingsun nuduhake dalan kang jejeg (bener) marang wong-wong mau.
69. Dene wong kang padha tha'at (ngestokake dhawuh) ing Allah lan Utusane, wong kang mengkono iku bakal kagolongake karo wong-wong kang wis padha kaparingan ni'mat dening Allah, kaya dene para nabi, lan para wong kang temen-temen, lan wong-wong kang padha mati syahid, lan para wong kang becik-becik (shaleh)[14]. Lan wong kang kasebut ing dhuwur iku dadi becik-beciking kanca.
70. Kang mengkono iku kanugrahan saka ngarsane Allah lan cukup Allah kang Maha Ngudaneni.
71. He para wong mukmin kabeh, sira padha nyekela kepratinanira, nuli padha majua perang apantha-pantha utawa padha majua kabeh bebarengan.
72. Lan satemene saweneh saka kancanira kang ngendhe-endhe (anggone maju perang) nuli menawa sira ke temon bebaya (kalah) dheweke ngucap: "Satemene Allah iku wis paring ni'mat marang aku, jalaran ora melu maju perang karo wong-wong mau".
73. Nanging manawa sira pikantuk kanugrahan (kemenangan) lan ora oleh jarahan, uekti dheweke padha ngucap, kaya-kaya antarane wong-wong mau lan sira kabeh ora ana tali paseduluran: "Ah, mbok iyaa aku biyen melu maju perang karo wong-wong mau banjur aku oleh kabegjan kang agung (padha karo wong-wong mau)"
74. Jalaran saka iku, wong-wong kang padha nukar (nuku) akherate nganggo panguripane donya supaya padha peranga krana ngluhurake asmane Allah. Jalaran sapa kang perang krana ngluhurake agamane Allah banjur pinatenan utawa menang ing mbesuk sira bakal Ingsun paringi ganjaran kang agung.
75. Ya gene sira padha ora gelem mangsah perang sabilillah, lan mbelani wong-wong sing apes (lanang lan wadon, sarta anak-anak) kang padha munjuk ing Allah mengkene: "Dhuh Pangeran kita, mugi-mugi panjenengan ngedalaken ing kita saking negari punika ingkang ahlinipun tansah nganiaya, tuwin mugi ndadosaken ing kita saking ngarsa penjenengan tiyang ingkang ngayomi tuwin mugi ndadosaken kangge kita saking ngarsa panjenengan tiyang ingkang tetulung"
76. Wong-wong kang mukmin mau padha perang krana ngluhurake agamane Allah, dene wong-wong kang padha kafir iku padha perang krana dedalane Thagut (penesatan). Jalaran saka iku sira padha merangana para panulunging syetan. Samurupa, menawa kaculikane syetan iku apes.
77. (He Muhammad), sira apa ora sumurup wong kang padha didhawuhi mengkene: "Saiki sira padha nyegaha tangan-tanganira (aja mangsah perang), lan padha nglakonana shalat lan padha menehana zakat", (wong mau banjur padha ngajap perang sabilillah). Bareng padha diwajibake mangsah perang, ing kono banjur ana wong sagolongan kang wedi mapagake mungsuh (manungsa) kafir, padha karo wedine marang Allah, lan padha munjuk ing Allah: "Dhuh Pangeran kawula margi saking punapa panjenengan teka nemtokaken dhumateng kawula wajib mangsah perang, mbok inggih panjenengan nyrantosaken malih dhateng kawula sawatawis mangsa malih". (He Muhammad) sira dhawuha: "Kabungahan donya iku mung sethithik (sepele) banget, dene kebungahan ing akhirat iku luwih becik tumrap wong kang bekti ing Allah". Lan sira kabeh ora bakal padha dikaniaya sethithik-thithika.
78. Ana ing ngendi bae sira manggon, sira mesthi bakal kacandhak dening pati, senajan sira padha ana ing sajeroning gedhong-gedhong kang dhuwur. Menawa wong-wong mau padha pikantuk barang becik (kabegjan) padha ngucap: "(Kabecikan iki tekane saka ngarsane Allah)", dene menawa dheweke ketaman ala dheweke padha ngucap: "(Ala) iki saka sira Muhammad". Sira dhawuha (Muhammad): "Kabeh iku terang saka ngarsane Allah". Apa sababe dene wong-wong mau meh ora padha mangerti dhawuh (Qur'an).
79. Samu barang kang becik kang tumanduk ing sira, iku sejatine saka kersane Allah. Dene samubarang kang ala kang ngenani sira lahire marga saka awakira dhewe. (Muhammad) Ingsun wis ngutus sira, ngratakake dhawuh marang para manungsa, dene tetepira dadi utusan, iku cukup disekseni Allah piyambak.
80. Sing sapa manut miturut (tha'at) marang utusane Allah, iku temen wis manut miturut (tha'at) ing Allah. Dene sing sapa mlengos, iku aja ndadekake susahira (Muhammad). Awit anggoningsun ngutus sira, iku ora majibake (ngudokake) rumeksa lakune manungsa.
81. (Wong-wong munafiq) padha matur (marang Muhammad): "Kula sami manut miturut (tha'at) ing panjenengan", hananging bareng wis mundur (lunga) saka ngarepira, para pangarepe wong mau sagolongan banjur padha mbathin kosok baline kang diaturake ana ngarsanira. Allah nulisi barang kang padha dibathin mau. Awit saka iku sira aja ngrewes marang wong-wong mau lan tawakkala (pasraha) marang Allah. Perkara iku cukup pinasrahake Allah.
82. Apa wong-wong munafiq ora padha mikir-mikir surasaning Qur'an? saupama Qur'an iku tumurune ora saka ngarsane Allah, mesthi wong-wong mau padha mrangguli (nemu) perkara kang koso bali pirang-pirang ana sajroning Qur'an.
83. Lan menawa wong-wong mau padha pikantuk kabar kang nentremake utawa kang nguwatirake, dheweke banjur padha enggal nyiarake marang umum, lan saupama dheweke padha mbalekake kabar marang utusane Allah lan marang wong kang nguwasani perkarane dheweke (pemerintahane), wis mesthi kabar mau dimangerteni dening kang kawogan nyetitekake bab iku (prayoga diumumake apa ora). Lan saupama Allah ora maringake sih kanugrahan lan rakhmate marang sira kabeh temen sira banjur padha manut syetan, kajaba mung sethithik sing ora manut.
84. (Muhammad) yen mengkono sira ngawakanan dhewe perang sabilillah, kang kajibah perang iku dudu sapa-sapa, benere awakira dhewe lan ura anggretehana para wong mukmin. Allah muga-muga ngapesana perange wong kafir. Dene Allah iku luwih dening santosa, lan siksane uga luwih dening abot.
85. Sapa kang tetulung klawan pitulungan kang becik, iku bakal oleh panduman ganjaran saka anggone tetulung mau. Sapa kang tetulung klawan pitulungane ala, iku duwe panduman kaluputan saka anggone tetulung mau. Allah iku Nguwasani marang samu barang.
86. Menawa sira padha diuluki salam (dibagekake), sira mangusalan kang luwih becik ngungkuli anggone uluk salam marang sira, utawa wangsulana padha anggone uluk salam bae. Satemene Allah ngetang ing samu barang.
87. Allah, ora ana Pangeran (sesembahan) kajaba mung Panjenengane piyambak. Satemene Panjenengane bakal ngumpulake sira kabeh marang dina qiyamat, kang ora ana barang kang dimamangi maneh. Lan sapa kang pangucape luwih temen kang ngungkuli pangandikane Allah?
88. Ya gene sira para wong Islam padha pasulayan panemunira mungguh kang bakal sira terapake marang wong munafiq, sira dadi rong golongan (kang sagolongan kudu mateni wong munafiq, lan kang sagolongan maneh kudu nyrantekake). Allah wis mbalekake (marang kamusrikan) jalaran tindake wong-wong mau. Apa sira karep nuduhake marang wong kang disasarake dening Allah, ing mangka sapa kang disasarake dening Allah, sira ora bakal bisa pikantuk dalan kang bener.
89. Pangarep-arepe para munafiq, dheweke padha seneng menawa sira padha dadi kafir kaya wong munafiq, mulane sira aja pisan-pisan padha nganggep sedulur (mitra) marang wong munafiqmau, kajaba yen wong munafiq mau banjur gelem mangsah perang sabilillah klawan setia-tuhu. Dene yen wong munafiq mau puguh anggone mlengos, banjur cekelen, lan tawanen, ing ngendi anggone ketemu banjur sira patenanan. Lan sira aja nganggep mitra utawa penulung marang wong mau.
90. Kajaba wong kang banjur padha ngungsi marang sagolongan kang wis duwe perjanjian kukuh karo sira, utawa dheweke padha teka sowan ing sira, padha sesak atine, rumangsa padha ora kecunggah merangi sira utawa merangi golongane, kang mangka menawa ana keparenging Allah, temen Allah paring kewanen maneh marang wong munafiq mau, temahan dheweke banjur merangi sira maneh. Jalaran saka iku, menawa dheweke sumingkir saka sira, yaiku oran merang sira, lan padha nawakake pendhamen, ing kono Allah ora ndadekake dalan kanggo merangi wong-wong mau.
91. (He pawa wong Islam), sira bakal padha mrangguli wong-wong munafiq liyane maneh kang padha karep nyantosakake sira kabeh lan (karen) nyantosakake golongane. Nanging samangsa dheweke diajak marangfitnah, dheweke enggal sumujud ngrujuki. Jalaran menawa dheweke padha ora gelem sumangkir sarta padha ora gelem rukun (dhamai), apa dene padha ora gelem nyegah tangane, wong-wong mau nuli padha tawanen (cekelen) lan padha patenanan ana ngendi bae sira padha kepethuk dheweke. Jalaran wong kang mengkono mau Ingsun ndamel ing sira kabeh kekuasaan kang terang marang dheweke.
92. Wong mukmin ora kena mateni kancane padha mukmin, kajaba yen anggone maten ora dijarag. Dene sing sapa mateni kancane padha mukmin ora klawan dijarag, dheweke wajib (kapatrapan) rown werna[15]: siji, kudu merdekakake kawula kang mukmin, sijine kudu bayar dendhan kang dipasrahake marang ahli warise kang dipateni kajaba yen ahli warise padha nglilakake. Nanging menawa kang mati iku saweneh saka mungsuhira, mangka dheweke iku mukmin, iku kapatrapan, merdikakake kawula siji kang mukmin. Lan menawa kang dipaten ora dijarak mau ewone wong kafir kang wis padha gawe perjanjian lan sira, iku patrapane mbayar dhendan kang dipasrahake marang ahli warise wong kang dipateni, sarta merdikakake kawula siji kang mukmin. Nanging yen sira ora bisa pikantuk kawula kang mukmin, dheweke wajib pasa rong [16] sasi tumaruntun (nuli-nuli) tanpa pedhot, minangka nyuwun tobat saka Allah. Dene Allah iku Maha Ngudaneni lan Maha Wicaksana.
93. Dene sing sapa mateni wong mukmin klawan ajaran, iku piwalese disiksa ana neraka Jahannam, ana kono padha langgeng[16] Sarta Allah mbendoni (la'nati) marang wong mau apadene panjenengane nyawisi siksa kang gedhe marang dheweke.
94. He wong mukmin kabeh, nalikane sira padha mangkat ngluruk perang sabilillah, supaya sira padha goleka keterangan kang cetha (aja nganti kleru mateni kancanira mukmin dhewe) menawa ana wong nungkul marang sira janji saguh mlebu Islam, aja banjur sira wangsuli: "Sira iku dudu wong mukmin (lan banjur sira pateni)", pamrihe mung supaya pikantuk kabungahan ing donya (nyarah darbeke), sira weruha ing ngarsane Allah iku jarahan pirang-pirang. Mengkono iku lelakonira nalika semana (wis kelakon ditampani panungkulira), Allah nuli paring kanugrahan pitulungan marang sira, mulane sira padha seti-tia nerang-nerangake. Satemene Allah iku Maha Waspada ing kabeh barang kang sira tindakake.
95. Wong-wong mukmin kang ora nandhang lelara, nanging linggih ana ing omah bae (ora melu perang) tinimbang wong mukmin kang mangsah perang sabilillah klawan ngetokake bandha-bandhane lan nyawane, ora padha pangkate. Allah ngutamakake pangkate wong mukmin kang padha ngetokake bandhane lan nyawane ngungkuli pangkate wong mukmin kang mung padha lungguh (ora melu perang). Kabeh mau Allah wis ngebang-ngebang klawan ganjaran. Lan Allah paring keluwihan (ganjarang) marang wong kang padha ngetokake bandha lan nyawane, ngungkuli wong mukmin kang mung lungguh (klawan) ganjaran kang agung.
96. (Yaitu) diparingi pirang-pirang pangkat saka ngarsane Allah lan diparingi pangapura lan sih rakhmate. Dene Allah iku Maha Ngapura sarta Maha Asih.
97. Satemene wong-wong Islam kang padha dipateni dening Malaikat pati (jalaran anggone padha ora melu hijrah) iku tetep dadi wong kang padha nganiaya marang awake dhewe, pangandikane para Malaikat pati: "Sira iku wong kafir, apa sahabate Kanjeng Rasul?", Dheweke padha matur: "Kula punika wonten ing bumi Mekkah sami dados tiyang ape (mboten kuwawi ngedegaken agami Islam)", Malaikat pati ngendika maneh: "Apa bumine Allah iku ora jembar, kang mesthine sira padha hijrah (pindah ngungsi) ana ing kono?" (kaya kanca-kancanira). Wong kang mengkono mau mesthi manggon ana ing neraka Jahannam. Iya ikut ala-alane panggonan bali.
98. Kejaba wong-wong lanang lan wong-wong wadon sarta para bocah kang padha apes, kang padha ora bisa ngalih lan ora duwe ragat lan ora pikantuk pituduh dalane pengungsen.
99. Wong-wong kang mengkono iku mugo-mugo Allah paring pangapura kagawa saka (kaapesane) wong-wong mau, jalaran Allah iku Maha Muwung sarta Maha Pangapura.
100. Lan sapa wong kang hijrah krana ngluhurake agamane Allah mesthi pikantuk panggonan pirang-pirang ana bumi lan gapang lakune pangupa jiwa. Lan sapa kang metu saka omahe krana hijrah marang Allah lan Utusane, nuli nemahi pati, teman Allah majibake sarirane puyambak mairingi ganjarane (hijrah) marang wong-wong mau. Deen Allah iku Maha Pangapura sarta Maha Asih.
101. Lan Menawa sira pinuju lelungan ana bumi, ora ana kewuhe padha nyedhakake shalat[16], iku yen sira kuwatir[17] mbok menawa wong-wong kafir arep munasika ing sira, satemene wong-wong kafir iku dadi mungsuh kang terang marang sira kabeh.
102.(Muhammad), nalikane sira awor para sahabatira kang padha melu hijrah (ana ing dalan kuwatir mbokmanawa dipethukake ing mungsuh), kang mangka sira arep shalat, iku kancanira kang sagolongan ngadega shalat bareng, sarta padha nyekela gegamane dhewe-dhewe. Dene sing sagolongan ngerenana, rumeksha kancane sagolongan kang shalat mau ing mburinira (wong sagolongan kang shalat dhisik banjur nutugna shalat dhewe, sawise rampung nuli ganti jagaa). Dene wong sagolongan kang ngereni mau durung melu shalat banjur majua sholat, sarta padha prayitnaa nyekeli gegamane. Pangarep-arepe para mungsuh wong kafir, sajroning sira shalat, kelalen gegaman lan bandhanira, ing kono wong kafir banjur nutup sira sapisan bae rampung. Dene yen pinuju ana alangan udan, utawa pinuju lara, iya ora ana pekewuhe sira nyelehake gegamanira, nanging sira iya dipratinaa. Satemene Allah ngancam marang wong kafir kanthi siksa kang bisa ngina marang wong kafir mau.
103. Menawa anggonira shalat wis rampung, nuli banjur padha nyebuta asmane Allah karo ngadeg, lan karo linggih, sarta karo turon miring. Dene yen sira wis padha tentrem, banjur padha nglakonana sholat (kaya adate). Satemene shalat iku diwajibake marang kabeh wong mukmin kang wis di tentokake     waktune. 
104. Lan sira aja padha apes anggonira padha nguber-nguber musuhira, dene menawa sira padha kelaran, satemene dheweke uga kelaran kaya anggonira kelaran, malahan sira isih duwe pangarep-arep ganjaran peperinging Allah kang ora diarep-arep dening golongan wong kafir. Allah iku Maha Ngudaneni lan Maha Wicaksana.
105. Satemene Ingsun wis nurunake marang sira (Muhammad) sawijining kitab (Qur'an) kang ngemot kebenaran, supaya sira enggo ngukumi antarane manungsa kanthi barang kang wis diwulangake, lan sira aja pisa-pisan ngewangi wong-wong kang padha khiyanat.
106. Lan supaya nyuwuna pangapura marang Allah. Satemene Allah iku Maha Pangapura tur Maha Asih.
107. Lan sira aja padudon saperlu ngrewangi perkarane wong-wong kang padha nyidrani marang awake dhewe. Satemena Allah iku ora remen marang wong-wong kang gawene cidra tur dosa.
108. Wong kang nyidrani marang awake dhewe mau padha slinthutan nglimpekake marang paramanungsa, nanging dheweke ora bisa selinthutan saka Allah, nalikane padha ngrancang arep ngucap kang ora dadi keparenging Allah, Allah anjenengi. Dene Allah iku Maha nglimputi marang samubarang kang padha ditindakake wong-wong mau.
109. He wong kang padha ngrojongi wong kang cidra, sira kabeh padha elinga ing kauripan donya padha padudon ngerewangi wong kang cidra. Ing mbesuk dina Qiyamat sapa kang kaconggah padudon karo Allah, ngrewangi marang wong kang cidra, utawa sapa kang gelem ngukuhi wong sing cidra nulak siksane Allah.
110. Lang sing sapa nglakuni panggawe ala utawa nganiaya marang awake dhewe, banjur nyuwun pangapura ing Allah, mesthi dheweke nemu kanyatane menawa Allah iku Maha Pangapura tur Maha Asih.
111. Lan sing sapa nglakoni dosa, mesthi anggone nglakoni dosa mau tumrap marang awake dhewe. Dene Allah iku Maha Ngudaneni tur Maha Wicaksana.
112. Lan sapa kang nindakake sawijining laku salah utawa dosa nuli dheweke ngleletake marang sawijining wong iku mikul gegorohan lan dosa kang gedhe.
113. Lan saupama ora ana sih kanugrahaning Allah lan rohmate marang sira (Muhammad) mesthi sira kesasar. Awit wong sagolonga kang padha nganiaya awake dhewe iku sumedya nyasarake sapa-sapa, malah awake dhewe kesasar. Lan Allah wis nurunake kita Qur'an lan kawicaksanan marang sira, sarta mulang marang sira ing samubarang kang durung weruh. Dene sih kanugrahaning Allah marang sira iku banget agung.
114. Manungsa kang padha kekehan guneman iku ora becik, kejaba wong-wong kang padha prentah sadakah utawa nindakake kebecikan, sarta ngrukunake para manungsa. Sing sapa nglakoni mengkono krana ngupaya karidhaning Allah ing mbesuk mesthi Ingsun paringi ganjaran kang gedhe.
115. Lan sapa kang nyulayani utusane Allah sawise pikantuk pituduh, lan malah nganut dudu dalane wong mukmin, iku Ingsun kersakake nguwasani barang kang dipilih mau, lan bakal Ingsun cemplungake neraka Jahanam, yaiku ala-alane panggonan bali.
116. Satemen Allah ora kersa paring pangapura menawa panjenengane nganti disekuthokake (dimusyriki) nanging kersa paring pangapura dosa saliyane marang wong kang dikersakake. Dene sing sapa nyekuthakake marang penjenengan (musyrik), iku tetep jeneng wong sing kesasar kang adoh banget.
117. Wong-wong musyrik ora padha nyembah saliyane Allah, kajaba mung manembah brahala kang diarani Inats, lan dheweke iku ora padha manembah kajaba mung marang syetan kang tansah gawe ala.
118. Allah wis mbendoni (ngla'nat) marang syetan, lan dheweke munjuk ing Allah, "Sayektos kawula badhe mendhet saking para kawula Panjenengan satunggaling panduman kawula ingkang temtu (sami ngabekti sarta tundhuk dhumateng kawula)".
[1] Kang diarani ayat iku pangandikaning Allah saperkara, utawa kaelokan mingka tandha yekti temene para Nabi yen terang saka Allah, kang aran mu'jizat.
[2] Yaiku Nabi Adam.
[3] Yaiku Siti Hawa
[4] Anake wong Mekkah yen njejaluk, nganggo nyebut asmane Allah, kayata: "Lantaran Allah aku njaluk dhuwit 5 rupiah bae", lan maneh wong Mekkah yen pepriman tanpa nembung apa-apa, mung ngucap: "Ya Allah Ya Karim", tegese: "Dhuh Allah, Dhuh Dzat ingkang Mulya tur loma", Sarehning pangucap mengkono mau wis dadi adat wong kang dijaluki ngerti, banjur menehi.
[5] Bocah yatim iku bocah kang durung baligh tininggal mati ing bapake.
[6] Karepe mituturana marang wong kang lara mau yen kudu gawe kebecikan, weweh marang sapa-sapa, aja nganti luwih saka 1/3 ning bandhane. Dene 2/3 ne kang isih iku bakal dadi tinggalan, didumake marang para ahli waris.
[7] Wasiyat kang ndadekake kapitunaning ahli waris iku kayata: Yen wasiyat wewehake bandhane nganti luwih saka sepertelon.
[8] Dhumawahing ayat iki nalika adeging agama Islam anyaran durung ana penataning agama patrapane wong zina. Ing buri bakal ana pranatan patrapaning wong zina. Ya iku Allah anggone paring dedalan metune wong wadon mau saka kunjaran.
[9] Anggone nglarani mau sarana disrengeni kang banget, diwirangake lan dikepruki kelawan gamparan. Patrapan iku tumindake nalika adeging Agama Islam kang kawitan, ing buri bakal disalini pernatan anyar.
[10] Ora antara suwe, tegese durung tekan sakratul maut.
[11] Wong kang nyekel kebeneran anggone nganakake juru pemisah loro iku wajib.
[12] Ananging juru pemisah loro kudu milih sanake lanang sarta sanake wadon iku mung sunat bae. Kena uga milih sedhengah won gkang dipikir prayoga. Karepe Qaul kang sepisan juru pemisah loro mau manjing dadi wakile wong sakloron kang padha pasulayan, dadi kang nyekel bebenaran anggone milih juru pemisah loro kudu sarembug lan kang pasulayan sak kloron, kang lanang pasraha marang anake kang dadi juru pemisah nibakake thalak sarta nampani pemancal utawa tanpa pamancal. Dene kang wadon iya pasraha marang sanake kang sadi juru pemisah, nampani thalak sarta mbayar pamancal (Jalalain). Karepe Qaul kang kapindho, juru pemisah loro mau minangka awake kang nyekel kebeneran, wenang nguwasani, dadi kang nyekel bebenaran anggone nganakake juru pemisah mau ora susah nganggo palilahe wong sakloran kang pasulayan, sarta juru pemisah wakil kang lanang menawa panemune kenceng kudu nibakake thalak kena banjur nibakake thalak saka wewenange dhewe, nangning ora kena luwih saka thalak siji. Mengkono uga menawa penemune kenceng kudu nindakake khulu' (jugaring nikah sarana pamancal ('iwadh), tanpa nyudakake thalak), kang mangka wis dicondongi marang juru pemisah wakile wong wadon iku iya kena banjur nindakake khulu', kelawan wewenange dhewe. (Khitab Makhalli). 
[13] Tayamum iku ngusap rahi tangan loro nganggo lebu, kanthi niiyat minangka gantine wudhu utawa adhus, nalikane ora ana banyu utawa ana alangane ora bisa nganggo banyu, ing kono banjur kena shalat utawa nggepok Quran, lan sapanunggalane. (Kitab Taqrib)
[14] Para sidiq iku para sahabate Kanjeng Nabi Muhammad SAW kang padha pinunjul setya tuhune. Dene para syahid iku sarupaning wong kang mati perang sabilillah. Para saleh iku sarupaning wong kang netepi kuwajiban tumrap sapadhaning kawula.
[15]. Dhawuhing Rasulullah dhendhan sing kudu dibayar akehe unta 100 iji.
[16]. Anggone langgeng ana ing neraka mau, menawa anggone mateni rumangsa ora duraka. Dene yen wis nyata menara duraka ya ora langgeng, awit isih tetep Islame, sanajan lawas (suwe) banget ana neraka. Samangsa wis telas wektune siksa iya dientasake saka neraka. Awit wong kang langgeng ana neraka iku mung wong kafir. Dene wong mateni wong Islam kang dijarag sarta rumangsa ora duraka iku manjing dadi kafir, amarga angone percaya (maido) marang carane mateni wong Islam klawan dijarak.
17. Patrape nyendhakake shalat iku mengkene: Kang patang rekaat, kayata Dhuhur, Ashar lan Isa', cukup mung digawe rang reka'at.
18. Senajan tanpa ngandhut kuwatir iya kena nyendhakake sholat, miturutkang wis dilakoni ing Kanjeng Rasul dhewe.